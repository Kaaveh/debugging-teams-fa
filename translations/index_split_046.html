<?xml version='1.0' encoding='utf-8'?>
<html xmlns="http://www.w3.org/1999/xhtml" lang="en" xml:lang="en">
  <head>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<h2 dir="rtl" class="block_42" id="toc_id_38">الگوی اشتباه: با اعضای تیم مثل بچه‌‌ها رفتار کنید</h2>
	<p dir="rtl" class="block_39">رفتار بچگانه با اعضای تیم، بهترین راه برای نشان دادن عدم اعتماد شما به آن‌هاست. مردم همان طوری با شما رفتار می‌کنند که شما با آن‌ها رفتار می‌کنید. اگر نحوۀ برخورد شما با اعضای تیمتان مانند بچه‌‌ها یا مثل یک زندانی باشد، از بازخورد آن‌ها شگفت‌زده نشوید. رفتار بچگانه با اعضای تیم در عمل این‌طور است که تک‌تک کارها و تصمیم‌‌های آن‌ها را تحت کنترل خود داشته باشید و در به عهده گرفتن هیچ مسئولیتی به آن‌ها اعتماد نکنید. بدین صورت تیم خود را به سمت شکست رهبری می‌کنید. البته می‌توان گفت اگر هدف شما پرستاری از کودکان باشد، در رسیدن به این هدف موفق خواهید شد. اگر شما افراد متعهد و قابل اعتمادی را استخدام کرده باشید و مسئولیت‌‌های مختلف را با اطمینان به عهدۀ آن‌ها بگذارید، آن‌ها نیز از عهدۀ کار به خوبی بر می‌آیند. توجه کنید که این کار منوط به استخدام افراد مسئولیت‌پذیر است، همان طور که در بخش قبل توضیح داده شد<span dir="ltr" class="calibre3">.</span></p>
	<p dir="rtl" class="block_39">فیتز مسئول برگزاری همایشی در شیکاگوست که قبلاً در مکانی کرایه‌ای انجام می‌شد. اولین باری که او می‌خواست کلید سالن همایش را تحویل بگیرد، مدیر سالن بعد از نشان دادن امکانات سالن و توضیح اینکه هر چیزی در کجا قرار دارد، کلید سالن را به فیتز تحویل داد و رفت. هیچ لیستی از دستورات برای بایدها و نبایدها وجود نداشت و مدیریت سالن به فیتز اعتماد کاملی را نشان داده بود. در نتیجه فیتز و تیمش احساس مسئولیت بیشتری در راستای مراقبت از مکان داشتند و در طول همایش با سالن طوری رفتار کردند که انگار خود صاحب آنجا هستند<span dir="ltr" class="calibre3">.</span></p>
	<p dir="rtl" class="block_55"><span class="text_17">چنین سطح از اعتمادی می‌تواند در قالب یک سالن همایش باشد و یا حتی دفتر و وسایل کار. به عنوان یک مثال دیگر، گوگل به کارمندان خود امکان دسترسی به کابینت‌‌هایی را می‌دهد که پر از لوازم تحریر نظیر دفتر و خودکار و </span><span class="text_33">…</span><span class="text_17"> هستند. همه آزادند هر تعدادی که نیاز دارند از این وسایل استفاده کنند. بخش فناوری اطلاعات شرکت نیز ایستگاه‌‌هایی به اسم</span><span class="text_17" dir="ltr"> Tech Stop </span><span class="text_17">دارد که در اصل شبیه یک دستگاه خودپرداز برای قطعات الکترونیکی کوچک است. اعضای شرکت هر زمانی که نیاز داشته باشند می‌توانند وسایل مختلف الکترونیکی از قبیل کابل‌‌های برق، کیبورد، هدفون و </span><span class="text_33">…</span><span class="text_17"> را به راحتی بردارند. کارمندان گوگل وقتی این حس اعتماد از طرف شرکت را می‌بینند در قبال نحوۀ برخورد با این امکانات احساس مسئولیت بیشتری در راستای انجامِ کار درست دارند. بسیاری از افرادی که در شرکت‌های دیگر کار می‌کنند با شنیدن چنین امکاناتی وحشت‌زده می‌شوند و با خود می‌گویند که حتماً گوگل هزینۀ زیادی بابت «دزدی»‌‌هایی که کارمندان می‌کنند می‌پردازد. قطعاً چنین چیزی امکان‌پذیر است، ولی در مقابل، یک شرکت با نیروی کاری که مانند بچه‌‌ها نیاز به مراقبت داشته باشد، هزینۀ بیشتری را متقبل نمی‌شود؟ مطمئناً از تعدادی خودکار و رابط</span><span class="text_17" dir="ltr"> USB </span><span class="text_17">گران‌تر خواهد شد</span><span class="text_17" dir="ltr">.</span></p>
	<p dir="rtl" class="block_2"> </p>
	<p dir="rtl" class="block_2"> </p>
	</body></html>
