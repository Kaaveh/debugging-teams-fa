<?xml version='1.0' encoding='utf-8'?>
<html xmlns="http://www.w3.org/1999/xhtml" lang="en" xml:lang="en">
  <head>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<h2 dir="rtl" class="block_42" id="toc_id_34">الگوی اشتباه: غفلت از کم‌کاری</h2>
	<p dir="rtl" class="block_39">فیتز، آن اوایل وقتی که به تازگی رهبر یک تیم در گوگل شده بود، اولین بار وظیفۀ تحویل نامه‌‌های پاداش اعضای تیمش را به عهده گرفته بود. برای این کار بسیار هیجان‌زده بود و به مدیر خودش گفت: «من عاشق مدیریت هستم!» مدیر فیتز بی‌درنگ به او پاسخ داد: «گاهی اوقات فرشتۀ دندان خواهی بود و گاهی اوقات دندان‌پزشک<span dir="ltr" class="calibre3">!</span>»</p>
	<p dir="rtl" class="block_39">کشیدن دندان ‌‌هیچ‌وقت لذت‌بخش نیست! رهبران زیادی را دیده‌‌‌ایم که با وجود تمام کارها و تصمیم‌‌های درست در مورد تیمشان، فقط به دلیل کم‌کاری صرفاً یک یا دو نفر از اعضای تیم، به موفقیت نرسیده‌‌‌اند. مدیریت منابع انسانی، سخت‌ترین کار در رهبری یک تیم است و سخت‌ترین کار در بُعد مدیریت منابع انسانی، برخورد با آن دسته از اعضای تیم است که انتظارات را برآورده نمی‌کنند. گاهی علت کم‌کاری افراد می‌تواند این باشد که به اندازۀ کافی برای وظایفشان وقت نمی‌گذارند؛ ولی دشوارترین حالت زمانی رخ می‌دهد که با فردی مواجه می‌شوید که هر چقدر تلاش و کوشش می‌کند و روی کار خود وقت می‌گذارد، باز هم نمی‌تواند مسئولیت‌‌های خود را به خوبی انجام دهد<span dir="ltr" class="calibre3">.</span></p>
	<p dir="rtl" class="block_39">در گوگل تیمی وجود دارد که مسئولیت در دسترس بودن تمام سرویس‌‌ها را به عهده دارد. شعار تیم این است: «امید، سیاست ما نیست!» هیچ کجا غیر از وقتی که با انسان‌‌های کم‌کار برخورد می‌کنید، به این میزان از «امید» به عنوان یک استراتژی سوء‌استفاده نشده است. بیشتر رهبران و مدیران در مواجهه با آن دسته از اعضای تیم که انتظارات را برآورده نمی‌کنند، نگاهشان را برمی‌گردانند و فقط به اینکه فردِ کم‌کار، معجزه‌وار انگیزه و توانایی کار را به دست بیاورد یا خودش با پای خودش از تیم برود، چشم امید می‌دوزند. طبیعی است که این سیاست، خیلی به ندرت جوابگو است<span dir="ltr" class="calibre3">.</span></p>
	<p dir="rtl" class="block_39">هم‌زمان با امید واهی مدیر تیم در راستای بهبود وضعیت شخص کم‌کار، سایر افراد تیم مجبورند وقت گران‌بهای خود را صرف جبران اشتباهات و کم‌کاری‌‌های او کنند. این کار علاوه بر اتلاف وقت، باعث کاهش روحیۀ تیمی نیز می‌شود. اینکه شما چشمتان را روی کم‌کاری یک فرد می‌بندید، به این معنی نیست که سایرین نیز او را نمی‌بینند. اتفاقاً مطمئن باشید که سایر اعضای تیم شما از حضور فرد کم‌کار به خوبی آگاه هستند؛ چرا که آن‌ها دارند جور او را می‌کشند<span dir="ltr" class="calibre3">.</span></p>
	<p dir="rtl" class="block_39">بی‌اعتنایی به کم‌کاری در تیم مانع جذب نیروهای کارآمد و مفید نیز می‌شود و به سایر اعضای تیم نیز این پیام را می‌دهد که اگر خیلی هم در وظایف خود تلاش و تمرکز نکنید، اهمیت زیادی برای شما ندارد. بدین ترتیب شما افراد سخت‌کوش را هم از دست داده و به مرور یک تیم متشکل از افراد تنبل و بی‌مسئولیت خواهید داشت. شما با نگهداری افراد کم‌کار در تیمتان هیچ لطفی در حق آن‌ها نمی‌کنید. معمولاً کسی که مسئولیت‌‌های تیم شما را نمی‌تواند به خوبی انجام دهد، می‌تواند تیم دیگری را پیدا کند که در آنجا تأثیرگذاری بیشتر و مفیدتری داشته باشد<span dir="ltr" class="calibre3">.</span></p>
	<p dir="rtl" class="block_39">بهتر است که در اسرع وقت به شخص کم‌کار در تیمتان رسیدگی کنید تا فرصت کمک به او را داشته باشید. کمی تشویق و دلگرمی یا راهنمایی برای نشان دادن مسیر می‌تواند خیلی زود مشکل کم‌کاری یک نفر را حل کند. اما اگر برای رسیدگی به این کار درنگ کنید، به مرور رابطۀ شخص کم‌کار با سایر افراد تیم شکرآب شده و کار برای حل و فصل مسئله و کمک به او دشوارتر می‌شود<span dir="ltr" class="calibre3">.</span></p>
	<p dir="rtl" class="block_39">چطور می‌توان یک فرد با بهره‌وری پایین را هدایت کرد؟ متأسفانه ما هر دو در این راستا تجربه‌‌های متنوعی کسب کرده‌‌‌ایم و درس‌‌های زیادی از طریق آزمون و خطاها آموخته‌‌‌ایم که گاهی خیلی دردناک بوده‌اند. نزدیک‌ترین قیاسی که می‌توان مطرح کرد این است که بخواهیم به انسانی که لنگان‌لنگان راه می‌رود، ابتدا راه رفتن، سپس قدم زدن‌‌های طولانی‌تر و نهایتاً دویدن را بیاموزیم. این کار معمولاً به مدیریت و کنترل کوچک‌ترین کارهای آن شخص، هر چند به صورت موقت نیاز دارد. در این مسیر تمام اصول<span dir="ltr" class="calibre3"> HRT </span>مخصوصاً احترام، اهمیت بسیار بالایی دارند<span dir="ltr" class="calibre3">.</span></p>
	<p dir="rtl" class="block_39">یک بازۀ زمانی محدود ولی کافی را مشخص کنید، مثلاً دو یا سه ماه. انتظاراتی را که از شخص مورد نظر در این مدت دارید دقیق تعریف کنید. اهداف کوچک و پله‌پله‌ای تعیین کنید تا پیروزی‌‌های کوچک و قابل اندازه‌گیری برای او میسر شوند. هر هفته با او دیدار کنید تا پیشرفت کارش را پیگیری کنید و برایش اهداف مرحلۀ بعدی را به وضوح تعریف کنید. بدین شکل اندازه‌گیری پیشرفت یا پسرفت راحت‌تر می‌شود. اگر فرد کم‌کار نتواند پابه‌پای اهداف شما پیش بیاید، همان ابتدای کار به وضوح مشخص می‌شود. اینجاست که معمولاً خود فرد متوجه می‌شود که نمی‌تواند در این جایگاه فرد تأثیرگذار و مفیدی باشد و از تیم بیرون می‌رود. بعضی اوقات نیز فرد کم‌کار به خود آمده و با تلاش و پشتکار بیشتر کاستی‌‌ها را جبران می‌کند و به یک فرد کارآمد در تیم شما تبدیل می‌شود. هر نتیجه‌ای که حاصل شود، دخالت شما در این امر باعث سرعت‌بخشی به انجام تغییرات مورد نیاز می‌شود<span dir="ltr" class="calibre3">.</span></p>
	<p dir="rtl" class="block_40"> </p>
	<p dir="rtl" class="block_40"> </p>
	</body></html>
