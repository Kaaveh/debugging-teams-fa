<div dir="rtl">

# فصل اول


## افسانه برنامه نویس نابغه

ازونجایی که این کتاب در مورد خطرات روابط اجتماعی در توسعه دهی محصولات خلاقانه هست، به نظر منطقی میاد که تمرکزمون رو تنها متغیری که شما قطعا روش کنترل دارین، بذاریم: یعنی خود شما. 

به طور ذاتی، انسان ها هیچ وقت کامل نیستند. ولی قبل ازینکه عیب و ایرادهای همکارهای خودتون رو بسنجید، لازمه که مشکلات و نقص های شخصی خودتون رو درک کنید. ما میخوایم که در مورد رفتارها، خلق و خو و واکنشهای خودتون فکر کنید و در نتیجه این تفکر امیدواریم که ایده بهتری در مورد اینکه چطور میشه یه برنامه نویس کارآمد و موفق شد به دست بیارید. نهایتا شما انرژی کمتری رو برای سر و کله زدن با انسان ها هدر خواهید داد و وقت بیشتری رو صرف کدنویسی خواهید کرد. 

نکته مهم و اصلی این فصل اینه که شما درک کنید برنامه نویسی یه کار تیمیه. و برای اینکه در یک تیم مهندسی (یا هر تیم خلاقانه دیگری) موفق باشید، باید اخلاق و رفتار خودتون رو روی سه محور اصلی تواضع، احترام و اعتماد برقرار کنید. 
قبل ازینکه جلوتر بریم، بیاین شروع کنیم ببینیم برنامه نویس ها به طور کلی چطور رفتار میکنند. 

## کمکم کن کدم رو مخفی کنم 
در ده سال گذشته، هر دوی ما وقت به نسبت خوبی رو صرف سخنرانی در کنفرانس های مربوط به برنامه نویسی کردیم. بعد ازینکه در سال 2006 سرویس 
Project Hosting
رو به صورت متن باز از طرف گوگل عرضه کردیم، با سوال ها و درخواست های زیادی در موردش مواجه شدیم. اواسط سال 2008 یه روند کلی در کل این سوال ها به وضوح مشهود بود: 
- میشه لطفا این قابلیت رو به Subversion اضافه کنید تا بعضی از branchها از دید بقیه مخفی باشند؟ 
- 
  می تونین این امکان رو فراهم کنید که پروژه های متن باز در ابتدا مخفی و خصوصی باشند ولی وقتی آماده شدن بشه اونا رو عمومی و در دسترس همه قرار داد؟ 
- من میخوام تمام کدم رو از اول بنویسم. میشه کمک کنید تمام نسخه ها و تاریخچه کدهای گذشته من پاک بشن؟ 

وجه مشترک تمام این درخواست ها رو متوجه میشین؟ 
<br>
جواب مشخصه: عدم اعتماد به نفس. 

افراد ازینکه بقیه کار ناتمام و در حال پیشرفتشون رو ببینن، واهمه دارن. به نظر منطقی میاد و بخشی از طبیعت انسان همینه. هیچ کس دوست نداره ازش انتقاد بشه، مخصوصا در مورد کارهایی که هنوز کاملا تمام نشدند. این نحوه نگرش افراد ولی یه سر نخ کلی به ما در مورد دنیای برنامه نویسی داد. این عدم اعتماد به نفس، در واقع یک نشانه هست از وجود یک مساله وسیع تر. 

## اسطوره نبوغ
هر دوی ما در طول سالهای دهه 90 در شیکاگو زندگی میکردیم و شاهد قهرمانی های متعدد تیم Chicago Bulls در بسکتبال بودیم. تلویزیون ملی پر شده بود از داستانهای افتخارات این تیم فوق العاده. ولی رسانه ها بیشتر روی چه چیزی تمرکز میکردند؟ ستاره خارق العاده تیم، مایکل جردن! نه کل تیم. هر بسکتبالیستی در دنیا دوست داشت که بتونه مثل MJ بشه. ما رقصیدن مایکل جردن با سایر بازیکن ها در زمین رو می دیدیم. MJ همه جا بود: توی تبلیغات تلویزیونی، یا حتی فیلم های در پیتی که توشون با شخصیت های کارتونی بسکتبال بازی می کرد. اون یه ستاره بود. هر بچه ای توی هر محله ای که بسکتبال بازی میکرد، آرزو داشت وقتی که بزرگ شد جای مایکل جردن رو بگیره. 

برنامه نویس ها هم در تلاش برای پیدا کردن و پرستش بت های قهرمان، طبیعت مشابهی دارند. لینوس تروالدز، ریچارد استالمن، بیل گیتس، همه قهرمانانی هستند که با شاهکارهاشون دنیا رو تغییر دادند. لینوس تروالدز تنهایی لینوکس رو ساخت، مگه نه؟

ولی واقعیت اینه که لینوس صرفا کد مقدماتی یه کرنل مشابه
Unix
رو به عنوان یک نمونه کار نوشت و اون رو برای یه سری آدم ایمیل کرد. البته که کار کمی نبود و یه موفقیت بزرگ به حساب میاد. ولی کاری که کرد صرفا یه قسمت کوچکی از کل ماجرا بود. لینوکس صدها برابر بزرگتر ازین حرف هاست و توسط صدها شخص باهوش توسعه پیدا کرده. دستاورد واقعی لینوس این بود که این گروه از افراد رو هماهنگ و رهبری کرد. لینوکس نهایتا نتیجه درخشان این تلاش گروهی به حساب میاد.
(ضمن این کنه خود
Unix
هم در اصل توسط یه گروه نخبه در 
Bell Labs
نوشته شده بوده. نه صرفا توسط کن تامسون و دنیس ریچی.)

یه مثال مشابه دیگه: آیا استالمن شخصا تمام مجموعه نرم افزارهای بنیاد نرم افزار آزاد 
<sup>۱</sup> 
رو نوشته؟ 
او نخستین نسل از نرم افزار 
Emacs
رو نوشت. ولی صدها شخص دیگه پشت سایر نرم افزارهایی مثل 
bash
یا 
GCC 
هستند که روی لینوکس اجرا می شوند. 
استیوجابز کل تیمی رو هدایت کرد که 
Macintosh
رو ساختند. و همینطور بیل گیتس، درسته که یه interpretter
برای زبان برنامه نویسی 
Basic
که قابلیت اجرا روی کامپیوترهای ابتدایی خانگی داشت رو نوشت، ولی دستاورد اصلی او تاسیس یک شرکت بزرگ بود که حول محوریت
MS DOS
به موفقیت رسید. با این وجود همه این افراد تبدیل سمبل هایی شدند به نمایندگی از یه سری موفقیت جمعی.

مایکل جردن چطور؟ اون هم همینطور. ما از او یه بت می سازیم ولی واقعیت اینه که او به تنهایی تمام بازی های تیمشون رو پیروز نشده. نبوغ واقعی اون در این بود که او می تونست به خوبی با هم تیمی هاش بازی کنه. مربی تیمشون، فیل جکسون، شدیدا زرنگ بود. ترفند مربی گری او شگفت آوره. او به خوبی می دونست که یه بازیکن به تنهایی نمی تونه باعث قهرمانی بشه. بنابراین او یه تیم رویایی با محوریت مایکل جردن رو گردآوری کرد. تیم او مثل یه ماشینی که خوب روغن کاری شده باشه، روان بود و اگر نشه گفت بیشتر ولی حداقل اندازه خود مایکل جکسون، این تیم چشمگیر بود. 

خوب پس چرا ما در تمام این داستان ها، از اشخاص بت می سازیم؟ چرا ما آدم ها توجهمون جلب محصولاتی میشه که یه آدم معروف ازشون تعریف کرده باشه؟ چرا دوست داریم لباس یا کفش مایکل جردن رو داشته باشیم؟‌
<br>
شهرت، می تونه یه بخش خیلی بزرگی از دلیل این کار باشه. انسان ها به طور غریضی دنبال رهبر و یا یه الگو می گردند تا ازشون بت بسازن و سعی کنند که شبیه اون ها رفتار کنند. همه ما نیاز به قهرمانانی داریم که ازشون الهام بگیریم. دنیای برنامه نویسی هم ازین قضیه مستثنا نیست. شهرت در دنیای تکنولوژی یه مفهوم کاملا شناخته شده است و همه ما دوست داریم که بتونیم چیزی رو توسعه بدیم که دنیا رو عوض کنه، یا یه زبان برنامه نویسی فوق العاده طراحی کنیم. 
<br>
ته دل همه ما یه آرزویی نهفته است برای اینکه یه روزی از ما به عنوان یه نابغه یاد کنند. رویا و خیال پردازی شما اینه که یه روزی یه ایده ناب به ذهنتون خطور کنه. برین توی قار تنهایی خودتون و برای هفته ها یا ماه ها، ایده ای که به ذهنتون رسیده رو پیاده سازی کنید. سپس این ایده ناب رو رها کنید در دنیا تا همه انگشت به دهن به نبوغتون خیره بمونند. همه همکارهای شما تحت تاثیر این هوش و ذکاوت استثنایی قرار بگیرند و به صف بایستند تا این نرم افزار رو ببینند. شهرت و ثروت هم طبیعتا با همه این ها خودشون رو به شما نشون می دهند.

قصد جسارت نداریم، ولی واقع بینانه به قضیه نگاه کنیم، شما احتمالا یه نابغه نیستید. آره ما مطمئنیم که شما یه دختر یا پسر باهوشی هستید، ولی متوجه هستید که نابغه های واقعی چقدر کمیاب هستند؟ آره، متوجه هستیم که شما کد نویسی بلدید، که مهارت آسانی نیست و خوب شما رو توی گروه افراد به نسبت باهوش جامعه قرار میده. اصلا حتی اگر فرض کنیم شما یه نابغه ناب هستید،‌ باز هم این به تنهایی کافی نیست. نابغه ها هم اشتباه می کنند. همچنین، داشتن یه ایده ناب و مهارت خارق العاده برنامه نویسی به این معنی نیست که لزوما نرم افزار نهایی به موفقیت خواهد رسید. این توانایی شما در همکاری کردن با بقیه است که می تونه باعث بشه شما در کارتون یه آدم موفق یا ناموفق بشین. 

کاملا مشخصه که افسانه وجود داشتن یه نابغه خارق العاده همچنان از عدم اعتماد به نفس ما نشات میگیره. بیشتر برنامه نویس ها از به اشتراک گذاشتن کاری که به تازگی شروع کردن صرفا به این دلیل واهمه دارن که حس میکنن همکارهاشون اشتباه هاتشون رو می بینن و متوجه میشن که اون ها یه نابغه تمام عیار نیستند. 
<br>
یک بار یه برنامه نویس توی وبلاگ بن گفت:‌
> من جدا اعتماد نفس خودم رو به کلی از دست میدم وقتی ممکنه آدم ها کار من رو قبل ازینکه به اتمام برسه ببینن. حس میکنم که به شدت کار من رو قضاوت خواهند کرد و فکر خواهند کرد که من چقدر احمقم. 

این حسِ، به شدت بین برنامه نویس ها متداوله، و واکنش طبیعی اینه که توی غار تنهایی خودتون پنهان بشین و مدام کار کنید و کار کنید و کار. هیچ کس سوتی های شما رو نخواهد دید و شما همیشه این شانس رو خواهید داشت که از کارتون وقتی پرده برداری کنید که کامل شده باشه. این قدر در خلوت خودتون پنهان کار کنید تا نتیجه بی نقص و بی عیب بشه. 
<br>
یه دلیل دیگه واسه پنهان کردن کارتون می تونه نگرانی ازین موضوع باشه که یه برنامه نویس دیگه ممکنه از کار شما ایده بگیره و قبل ازینکه شما فرصت کنید که اجرای اون رو تموم کنید، اون ایده شما رو عملی کنه. با مخفی کردن کارتون، یه جواریی از ایده تون حفاظت میکنید. 

می دونیم که الان احتمالا به چه چیزی فکر می کنید:‌ خوب که چی؟ آدم اجازه نداره هر جوری که دوست داشته باشه کار کنه؟!‌ 
<br>
خوب راستش نه!‌ توی این مورد خاص ما قویا اعتقاد داریم که این کار شما یه اشتباه بزرگه. در ادامه دلیلش رو میگیم. 

## مخفی کاری در برنامه نویسی، عامل ضرر و زیان
اگر شما تمام کارتون رو در خلوت تنهایی خودتون انجام بدین، دارین خطر شکست و همینطور احتمال عدم پیشرفت خودتون رو به شدت افزایش میدین. 

اولا، اصلا از کجا می دونین که شما در مسر درستی قرار دارین؟ 
<br>
تصور کنید شما یه سازنده و طراح دوچرخه هستید. یه روز یه ایده خارق العاده و ناب یه طرح تازه برای دنده دوچرخه به ذهنتون میرسه. قطعاتی که لازم دارین رو سفارش میدین و هفته ها توی کارگاهتون روی ساخت یه  نمونه کار سخت تلاش میکنید. وقتی همسایه شما، که اتفاقا او هم در ساخت دوچرخه سررشته داره ازتون در مورد کاری که دارین میکنید سوال می پرسه، شما چیزی رو توضیح نمیدین. شما نمیخواین که تا زمانی که کار شما کاملا و بی نقص تمام نشده، کسی در مورد این پروژه شما چیزی بدونه. چند ماه دیگه میگذره و شما برای ساخت نمونه کارتون دچار مشکل شدید. ولی خوب چون تمام این مدت رو مخفیانه کار کردین،‌ کمک گرفتن از دیگران در این مرحله دیگه غیرممکنه. یه روز ناگهان همسایه خودتون رو می بینید که دوچرخه خودش رو از پارکینگش بیرون میاره و روی دوچرخه اش یه دنده خیلی مدرن و خاص سوار کرده. کاشف به عمل میاد که اتفاقا اون هم داشته روی یه ایده خیلی مشابه به ایده شما کار می کرده ولی از چند نفر دیگه از دوستان و همکاران خودش هم کمک گرفته. اینجاست که شما دیگه اعصابتون به هم میریزه. کار خودتون رو به همسایتون نشون میدین و اون خیلی سریع به شما نشون میده که کارتون کجاها چه اشکالاتی داشته. اشکالاتی که احتمالا همون هفته اول میشد حلشون کرد اگر همون ابتدا همسایتون رو در جریان پروژتون گذاشته بودین.

چند تا نکته در این حکایت نهفته است. اگه شما ایده ناب خودتون رو از بقیه مخفی نگه دارین و از نشون دادن کار در حال پیشرفتتون به بقیه خودداری کنید، در حال قمار بزرگی هستید. اشتباهات اساسی در طراحی های اولیه خیلی به راحتی پیش میان. ممکنه که خیلی راحت دوباره چرخ رو اختراع کنید 
<sup>۲</sup>.
همچنین فواید استفاده از همکاری بقیه رو هم از دست میدین. دقت کردین که چطور همسایه شما دنده دوچرخه رو با کمک همکارهاش سریع تر از شما پیاده سازی کرد؟
<br>
مردم به همین دلیله که قبل ازینکه توی آب شیرجه بزنن، دمای آب رو چک میکنند. قبل از شروع هر کاری لازمه که مطمئن بشین که اولا شما دارین روی موضوع درستی کار میکنید،‌ ثانیا نحوه اجرای کارتون صحیحه، و ثالثا این کار قبلا انجام نشده. احتمال سوتی در ابتدای کار بسیار بالاست. هر چی بیشتر از بقیه نظرشون رو بپرسید،‌ احتمال اشتباهات اولیه رو کمتر میکنید<sup>۳</sup>.
<br>
اینکه کارتون رو از ابتدا با بقیه به اشتراک بذارین و نظرشون رو بپرسید، فقط باعث کاهش اشتباه و جلوگیری از کج رفتن نمیشه. بلکه باعث میشه خصوصیتی در پروژه اتون میشه که ما اسمش رو میذاریم:‌ ضریب اتوبوسی
<sup>۴</sup>!

ضریب اتوبوسی:‌ برابر است تا با تعداد افرادی که لازم است تا با یک اتوبوس تصادف کنند تا پروژه شما از بین بره. 

دانش و اطلاعات چقدر بین افراد تیمتون پخش شده؟‌ اگر شما تنها کسی هستین که جزئیات یه نمونه کار رو بلدین، درسته که ممکنه امنیت شغلی خوبی به نظر بیاد، ولی به این معنی هم هست که کل پروژه از بین خواهد رفت اگه یه روزی یه اتوبوس با شما برخورد کنه. 
<br>
ولی اگه شما و دوستتون با هم روی پروژه کار کرده باشید، عملا ضریب اتوبوسی پروژه رو دو برابر کردین. و اگه تونسته باشید که یه تیم رو در طراحی و پیاده سازی نمونه کار دخیل کنید، وضعیت شما بسیار بهتر خواهد بود. پروژه صرفا با ناپدید شدن یه نفر، از بین نخواهد رفت. درسته که احتمالا اعضای تیم خدایی نکرده با اتوبوس برخورد نخواهند کرد، ولی اتفاقات پیش بینی نشده دیگه ای ممکنه پیش بیاد. مثلا یه نفر ممکنه که ازدواج کنه، یا به شهر دیگه ای منتقل بشه، یا از شرکت استعفا بده، یا مجبور بشه از یه عضوی از خانواده که مریض شده مراقبت کنه. نکته بحث اینه که شما باید در مورد پروژه این آینده نگری رو داشته باشید و با بالا بردن ضریب اتوبوسی تیمتون، احتمال موفقیت پروژه رو افزایش بدین. 

صرف نظر از بحث ضریب اتوبوسی، مساله سرعت کلی کار هم حائز اهمیته. به راحتی میشه فراموش کرد که چقدر سرعت کار کردن تنهایی پایینه. خیلی پایین تر از میزانی که آدم ها دوست دارن بهش اعتراف کنند. وقتی تنها کار میکنید، چقدر چیز جدید یاد می گیرید؟ سرعت کارتون چقدره؟ اینترنت دنیای اطلاعاته، ولی به هیچ وجه جای تجربه انسان ها رو نمیگیره. کار کردن در تیم باعث میشه که خرد جمعی پشت یه پروژه افزایش پیدا کنه. وقتی روی یه مساله ای گیر میکنید، چقدر از وقتتون رو هدر میدین تا خودتون رو از چاله ای که توش افتادین بیرون بکشید؟ حالا به این فکر کنید که چقدر این تجربه متفاوت خواهد بود اگر چند نفر از همکاراتون کنار دستتون باشن و در لحظه بهتون بگن که کجا سوتی دادین و چطور می تونین مساله رو حل کنید. دقیقا به همین دلیله که تیم ها کنار دست هم میشینن 
(یا بصورت دو نفره برنامه نویسی میکنند)
.
بیشتر اوقات شما به یه جفت چشم دیگه نیاز خواهید داشت. 

بذارین یه مثال دیگه بزنم. فرض کنید شما در حال کد نویسی با یه زبان برنامه نویسی که 
compiler
داره هستید. آیا روزها میشینید و ده هزار خط کد می نویسید و وقتی مطمئن شدین که همه چیز رو کامل و بی نقص تمام کردین، دکمه کامپایل رو برای اولین بار فشار میدین؟! البته که نه!‌ چه فاجعه ای به بار میاد.
<br>
ما برنامه نویس ها با تغییرات کوچک که بتونیم سریع نتیجشون رو ببینیم، خیلی بهتر کار میکنیم. یه تابع بنویس، کامپایل کن، یه تست بهش اضافه کن، دوباره کامپایل کن، یکم کد رو تغییر بده، دوباره کامپایل کن. 
اشتباهات تایپی و اشکالات کد رو بالافاصله حل میکنیم. دائما نیاز داریم که به کامپایلر تکیه کنیم تا هوای ما رو داشته باشه. اینطوری می تونیم کیفیت کدمون رو بالا ببریم و نرم افزار رو کم کم بهتر و قوی تر کنیم. 

این نیاز به پیش بردن کار در تیکه های کوچک، نه فقط در سطح کدنویسی بلکه در سطح کل پروژه نیز وجود داره. 
پروژه های بلندپروازانه دائما در حال تطبیق به تغییرات اجتناب ناپذیری هستند که پیش می آیند. پروژه ها با موانع از قبل پیش بینی نشده ای برخورد می کنند یا گاهی اوقات کلا متوجه میشیم که هیچ چیز طبق برنامه ای که در نظر داشتیم پیش نمیره.
نیازهای پروژه به ناگاه تغییر میکنند. چطور ما می تونیم به سرعت برنامه ها و طرح هامون رو با تغییرات جدید تطبیق بدیم؟ جواب: با کار کردن بصورت تیمی. 

اریک ریموند یه جمله معروف داره:‌
> وقتی تعداد چشم ها زیاد بشن، باگ ها و ایرادهای نرم افزار نمایان میشن. 

شاید این جمله رو بشه کاملتر و بهتر اینطوری گفتش:‌ وقتی تعداد چشم ها زیاد بشن، پروژه شما از مسیر درستش خارج نمیشه.
<br>
آدم هایی که توی غار تنهایی خودشون کار میکنند، یه روزی بیرون میان و می بینن که با وجود این که کارشون رو به اتمام رسوندن، ولی دنیای بیرون غار تغییر کرده و ایده اولیه پروژه اشون دیگه توی این دنیای جدید معنی نمیده. 


<sup>۱</sup> Free Software Foundation

<sup>۲</sup> مخصوصا اگه واقعا سازنده دوچرخه باشید :) 

<sup>۳</sup> البته نظرسنجی بیش از اندازه در ابتدای کار پروژه می تونه خطرناک باشه. در مورد این موضوع در فصل های آینده بیشتر صحبت خواهیم کرد. 

<sup>۴</sup> Bus Factor


</div>

