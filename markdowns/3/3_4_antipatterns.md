<div dir="rtl">

## الگوهای اشتباه در مدیریت 

قبل از اینکه خصوصیات رهبران موفق را تحلیل کنیم، لازم است مجموعه الگوهایی که نباید در مدیریت از آنها پیروی کرد را لیست کنیم. ما این الگوهای مخرب را در تعدادی از مدیران بی کفایتی که در طول زندگی کاریمان با آنها در ارتباط بوده ایم، شناسایی کرده ایم. اعتراف می کنیم که خود ما نیز در عمل به تعدادی از آنها مقصر بوده ایم. 

## الگوی اشتباه: استخدام افراد بله قربان گو

اگر شما به عنوان یک مدیر، به هر دلیلی اعتماد به نفس کافی در نقش خودتان را نداشته باشید، یکی از راه هایی که می تواند به شما کمک کند تا کسی اختیار و قدرت شما را زیر سوال نبرد این است که آدم هایی را در تیمتان استخدام کنید که همیشه از شما اطاعت امر کنند. به راحتی می توانید آدم هایی را استخدام کنید که یا به اندازه شما باهوش و یا جاه طلب نیستند، یا حتی اعتماد به نفس کمتری نسبت به شما دارند. این کار جایگاه شما را به عنوان رئیس و تصمیم گیرنده اصلی در تیم مستحکم می کند. ولی به این معنی نیز خواهد بود که کار و مسئولیت شما بی نهایت بیشتر می شود. اعضای تیم شما نمی توانند حرکتی انجام بدهند مگر آن که شما مثل سگی که افسارش را به دست گرفته باشید آنها را حرکت دهید. اگر شما گروهی از افراد بله قربان گو را دور خود جمع کنید، یک روز هم نمی توانید به مرخصی بروید. به محض این که از اتاق بیرون بروید تیم شما فلج می شود. ولی خوب این هزینه خیلی کمی است برای اینکه شما بتوانید در جایگاهتان احساس قدرت کنید، نه؟ 

برعکس شما باید همیشه تلاش کنید تا افرادی را استخدام کنید که از شما باهوش تر هستند و بتوانند جایگزین شما باشند. کار سختی است چون چنین افرادی دائماً شما را به چالش می کشانند و اشتباهات و اشکالات شما را به شما گوشزد می کنند. ولی همین نوع اعضای تیم هستند که شما را با کارهای خارق العاده شگفت زده می کنند. آنها می توانند خودشان را به سمت موفقیت هدایت کنند و گاهی بعضاً می توانند به رهبری تیم نیز کمک کنند. شما نباید به این دید به قضیه نگاه کنید که هدف چنین افرادی غارت جایگاه شماست. بلکه چنین افرادی به شما این فرصت را می دهند که بتوانید حتی تیم های بیشتری را تحت رهبری خودتان بیاورید، پروژه های هیجان انگیزتری را قبول کنید و یا حتی چند روز بدون دغدغه و نگرانی به مرخصی و سفر بروید. 

## الگوی اشتباه: غفلت از کم کاری

فیتز، آن اوایل وقتی که به تازگی رهبر یک تیم در گوگل شده بود، برای اولین بار وظیفه تحویل نامه های پاداش اعضای تیمش را به عهده گرفته بود. برای این کار بسیار هیجان زده بود و به مدیر خودش گفت که: "من عاشق مدیریت هستم!". مدیر فیتز بی درنگ به او پاسخ داد که "گاهی اوقات فرشته دندان خواهی بود و گاهی اوقات دندان پزشک!" 

کشیدن دندان هیچ وقت لذت بخش نیست! رهبران زیادی را دیده ایم که با وجود تمام کارها و تصمیم های درست در رابطه با تیمشان، فقط به دلیل کم کاری صرفاً یک یا دو نفر از اعضای تیم، به موفقیت نرسیده اند. مدیریت منابع انسانی، سخت ترین کار در رهبری یک تیم است. و سخت ترین کار در بعد مدیریت منابع انسانی، برخورد با آن دسته از اعضای تیم است که انتظارات را برآورده نمی کنند. گاهی علت کم کاری افراد می تواند این باشد که به اندازه کافی برای وظایفشان وقت نمی گذارند. ولی دشوارترین حالت زمانی رخ می دهد که با فردی مواجه می شوید که هر چقدر تلاش و کوشش می کند و روی کار خود وقت می گذارد، باز هم نمی تواند مسئولیت های خود را به خوبی انجام دهد. 

در گوگل تیمی وجود دارد که مسئولیت در دسترس بودن تمام سرویس ها را به عهده دارد. شعار تیم این است: "امید، سیاست ما نیست!". هیچ وقت هیچ جا غیر از در برخورد با انسان های کم کار، به این میزان از "امید" به عنوان یک استراتژی سوء استفاده نشده است. بیشتر رهبران و مدیران در مواجهه با آن دسته از اعضای تیم که انتظارات را برآورده نمی کنند، نگاهشان را برمی گردانند و صرفاً چشم امید می دوزند به اینکه یا فردِ کم کار، معجزه وار انگیزه و توانایی کار را به دست بیاورد یا خودش با پای خودش از تیم برود. طبیعی است که این سیاست، خیلی به ندرت جوابگوست. 

همزمان با امید واهی مدیر تیم در راستای بهبود وضعیت شخص کم کار، سایر افراد تیم مجبورند وقت گرانبهای خود را صرف جبران اشتباهات و کم کاری های او کنند. این کار علاوه بر اتلاف وقت، باعث کاهش روحیه تیمی نیز می شود. این که شما چشمتان را به روی کم کاری یک فرد می بندید، به این معنی نیست که سایرین نیز او را نمی بینند. اتفاقاً مطمئن باشید که سایر اعضای تیم شما از حضور فرد کم کار به خوبی آگاه هستند چرا که آنها هستند که جور او را می کشند. 

بی اعتنایی به کم کاری در تیم مانع جذب نیروهای کارآمد و مفید نیز می شود و به سایر اعضای تیم نیز این پیام را می دهد که اگر خیلی هم در وظایف خود تلاش و تمرکز نکنید، اهمیت زیادی برای شما ندارد. بدین ترتیب شما افراد سخت کوش را هم از دست داده و به مرور یک تیم متشکل از افراد تنبل و بی مسئولیت خواهید داشت. شما با نگهداری افراد کم کار در تیمتان هیچ لطفی در حق آنها نمی کنید. معمولاً کسی که مسئولیت های تیم شما را نمی تواند به خوبی انجام دهد، می تواند تیم دیگری را پیدا کند که در آنجا تاثیر گذاری بیشتر و مفیدتری داشته باشد. 

بهتر است که در اسرع وقت به شخص کم کار در تیمتان رسیدگی کنید تا فرصت کمک کردن به او را داشته باشد. کمی تشویق و دلگرمی یا راهنمایی برای نشان دادن مسیر می تواند خیلی زود مشکل کم کاری یک نفر را حل کند. اما اگر برای رسیدگی به این کار درنگ کنید، به مرور رابطه شخص کم کار با سایر افراد تیم شکرآب شده و کار برای حل و فصل مسئله و کمک به او دشوارتر می شود. 

چطور می توان یک فرد با بهره وری پایین را هدایت کرد؟ متاسفانه ما هر دو در این راستا تجربه های متنوعی کسب کرده ایم و درس های زیادی از طریق آزمون و خطاهای گاهاً دردناک آموخته ایم. نزدیک ترین قیاسی که می توان مطرح کرد این است که بخواهیم به انسانی که لنگان لنگان راه می رود، ابتدا راه رفتن، سپس قدم زدن های طولانی تر و نهایتاً دویدن را بیاموزیم. این کار معمولاً نیاز به مدیریت و کنترل کوچکترین کارهای آن شخص را هرچند موقت دارد. در این مسیر تمام اصول HRT مخصوصاً احترام، اهمیت بسیار بالایی دارند. 

یک بازه زمانی محدود ولی کافی را مشخص کنید، مثلا دو یا سه ماه. انتظاراتی که از شخص مورد نظر در این مدت دارید را دقیق تعریف کنید. اهداف کوچک و پله پله ای تعیین کنید تا پیروزی های کوچک و قابل اندازه گیری برای او میسر شوند. هر هفته با او دیدار کنید تا پیشرفت کارش را پیگیری کنید و برایش اهداف مرحله بعدی را به وضوح تعریف کنید. بدین صورت اندازه گیری پیشرفت یا پسرفت راحت تر می شود. اگر فرد کم کار نتواند پا به پای اهداف شما پیش بیاید، همان ابتدای کار به وضوح مشخص می شود. این جاست که معمولا خود فرد متوجه می شود که نمی تواند در این جایگاه فرد تاثیر گذار و مفیدی باشد و از تیم بیرون می رود. بعضی اوقات نیز فرد کم کار به خود آمده و با تلاش و پشتکار بیشتر کاستی ها را جبران می کند و به یک فرد کارآمد در تیم شما تبدیل می شود. هر نتیجه ای که حاصل شود، دخالت شما در این امر باعث سرعت بخشی به انجام شدن تغییرات مورد نیاز می شود. 

## الگوی اشتباه: غفلت از مشکلات انسانی

همان‌طور که پیش‌تر اشاره کردیم، رهبری یک تیم دارای یک بعد فنی و یک بعد انسانی است. از آنجا که بیشتر رهبران در تیم های مهندسی نرم افزار قبلاً مسئولیت های فنی داشته اند، به راحتی بعد انسانی مدیریت را فراموش میکنند. تمرکز روی مشکلات و اهداف فنی یک تیم برای کسی که قبلاً خودش در توسعه فنی پروژه ها شریک بوده است ساده تر است. حتی در زمان دانشجویی نیز تمام آموزش های شما حول محور فنی و مهندسی می چرخید. اکنون که مدیر یک تیم شده اید دست و پنجه نرم کردن با مدیریت منابع انسانی تیم شما دشوار شده است. 

چندین سال پیش نخستین فرزند یکی از دوستان نزدیک فیتز (اسم این دوست را بگذاریم جِیک) به دنیا آمد. جِیک و فیتز سال های زیادی هم به صورت دورکاری و هم در یک دفتر کار مشترک با یکدیگر کار کرده بودند. جِیک هفته های ابتدایی پس از تولد فرزندش را از راه دور در خانه کار کرد تا برای کمک به همسرش در دسترس باشد. فیتز که تجربه کار از راه دور با جِیک را داشت، هیچ ممانعتی با این قضیه مطرح نکرد. هر دو به خوبی مشغول کار مشترک بودند تا وقتی که مدیر آنها، پابلو، با خبر شد که جِیک بیشتر مدت زمان هفته را از خانه کار میکند. با وجود آنکه جِیک و فیتز هیچ مشکل ارتباطی ای با یکدیگر نداشتند و کارشان را به خوبی همیشه ادامه می دادند، پابلو از دورکاری جِیک ناراضی بود. هر چه که جِیک برای پابلو توضیح میداد که عملکرد و کارایی او با کار از منزل تغییری نکرده است و به این طریق می تواند حامی همسرش برای نگهداری از نوزادشان باشد، هیچ فایده ای نداشت. پاسخ پابلو این بود که: "بابا همه مردم بچه دار می شوند! کار باید در دفتر و به صورت حضوری انجام شود.". لازم به گفتن نیست که جِیک (که معمولاً انسان آرام و خوش برخوردی بود) چقدر از این برخورد ناراحت شد و احترامش را برای مدیرش از دست داد. 

پابلو راه های بهتری برای برخورد با این موضوع داشت. می توانست که وضعیت شخصی جِیک را درک کند و بپذیرد که او نیاز دارد تا در کنار همسرش باشد. وقتی عملکرد تیمش تحت تاثیر قرار نگرفته است، چرا باید بر حضور فیزیکی جِیک در دفتر کار اصرار کند؟ او حتی می توانست که با جِیک این طور مذاکره کند که او یک روز در هفته را برای حضور در دفتر کار اختصاص دهد تا نوزاد او کمی بزرگ تر شده و کارها برای او و خانواده اش راحت تر شود. اندکی همدلی از جانب پابلو می توانست کمک کند تا جِیک احساس رضایت بیشتری از کار کردن در تیم داشته باشد. 


## الگوی اشتباه: دوستی صمیمانه با همه

وقتی شما به سِمَت مدیریت تیم خودتان ارتقا می یابید، با این چالش مواجه می شوید که چطور دوستی خودتان را با همکارانتان که حالا شما رهبرشان هستید حفظ کنید. بعضی از رهبران با ترس از بین رفتن رفاقت های قدیمیشان مجبور می شوند که تلاش و کوشش مضاعفی در امر سرپرستی تیم داشته باشند. این کار برعکس ممکن است به یک فاجعه و از دست رفتن دوستی ها منجر شود. دوستی را با مدیریت ساده لوحانه اشتباه نگیرید. وقتی مسئولیت زندگی کاری یک نفر با شماست، ممکن است که او به رفتارهای دوستانه شما به طور تصنعی و از روی اجبار پاسخ دهد. 

یادتان باشد که شما می توانید رهبر موفق یک تیم باشید بدون آنکه با تک تک اعضا رفاقت صمیمانه ای داشته باشید. همچنین می توانید در رهبری تیمتان اقتدار داشته باشید بدون آن که نیاز باشد تا دوستی های قدیمیتان را به خطر بیندازید. یکی از کارهایی که ما برای برقراری ارتباط صمیمی ولی حرفه ای با اعضای تیم پیدا کرده ایم، صرف ناهار به صورت تیمی است. این کار به شما کمک می کند که با اعضای تیمتان در یک محیط غیر رسمی تر در مورد موضوعات غیر کاری صحبت کنید. 

گاهی ارتقا به مدیریت بر تیمی که یکی از اعضای آن از دوستان صمیمی و نزدیک شما باشد، محیط بسیار دشوار و پر چالشی را ایجاد می کند. مخصوصاً اگر دوست صمیمی شما خیلی عضو کارآمدی نباشد و دائماً نیاز به کنترل و مدیریت داشته باشد. توصیه ما این است که از چنین موقعیت هایی تا جایی که می توانید دوری کنید. 

## الگوی اشتباه: معیارهای پایین برای استخدام

استیو جابز معتقد بود که: "آدم های درجه یک، آدم های درجه یک استخدام میکنند و آدم های درجه دو، آدم های درجه سه استخدام می کنند." به راحتی می توان قربانی این اشتباه شد، مخصوصاً وقتی که برای نیاز به استخدام افراد جدید عجله داشته باشید. روند متداول استخدام آن طور که ما مشاهده کرده ایم، اینگونه است که وقتی تیم ها نیاز به جذب مثلاً پنج نفر نیروی جدید دارند، با چهل تا پنجاه نفر متقاضی مصاحبه می کنند و بهترین پنج نفر را استخدام می کنند. دیگر اهمیتی ندارد که آیا این پنج نفر، تمام معیارها و استانداردهای شما برای استخدام را دارند یا نه. این روش سریعترین راه برای درست کردن یک تیم معمولی و متوسط است.

هزینه پیدا کردن شخص مناسب، از هزینه های تبلیغات تا حقوق افراد منابع انسانی، در مقابل هزینه سروکله زدن با شخص اشتباهی که هیچ وقت نباید استخدام میشد، بسیار ناچیز است. هزینه این نوع سروکله زدن‌ها خود را در از دست رفتن کارآیی تیم و اتلاف زمان، نشان میدهد. و این با این فرض است که از آسیب هایی که شخص اشتباه اگر جدا نشود، اندک اندک به تیم میزند صرف نظر کنیم. اگر اختیار عمل در نحوه استخدام یا اخراج اعضای تیم با شما نباشد، باید برای جذب بهترین مهندسین با چنگ و دندان مبارزه کنید. اگر اعضای تیمی که با شما داده می شود علیرغم تمام تلاش های شما، از کیفیت بالای برخوردار نباشند، شاید بهتر باشد که به فکر پیدا کردن جای دیگری برای کار باشید. بدون مواد خام اولیه برای تشکیل یک تیم خوب، شما محکوم به شکست خواهید بود. 

## الگوی اشتباه: با اعضای تیم مثل بچه ها رفتار کنید 

رفتار بچگانه با اعضای تیم، بهترین راه برای نشان دادن عدم اعتماد شما به آنهاست. مردم همان طوری با شما رفتار می کنند که شما با آنها رفتار می کنید. اگر نحوه برخورد شما با اعضای تیمتان مانند بچه ها یا مثل یک زندانی باشد، از بازخورد آنها شگفت زده نشوید. رفتار بچگانه با اعضای تیم در عمل اینطور است که تک تک کارها و تصمیم های آنها را تحت کنترل خود داشته باشید و در به عهده گرفتن هیچ مسئولیتی به آنها اعتماد نکنید. بدین صورت تیم خود را به سمت شکست رهبری می کنید. البته می توان گفت اگر هدف شما پرستاری از کودکان باشد، در رسیدن به این هدف موفق خواهید شد. اگر شما افراد متعهد و قابل اعتمادی را استخدام کرده باشید و مسئولیت های مختلف را با اطمینان به عهده آنها بگذارید، آنها نیز از عهده کار به خوبی بر می آیند. توجه کنید که این کار منوط به استخدام افراد مسئولیت پذیر (همان طور که در بخش قبل توضیح داده شد)، است. 

فیتز مسئول برگزاری همایشی در شیکاگوست که قبلاً در مکانی کرایه ای انجام میشد. اولین باری که او میخواست کلید سالن همایش را تحویل بگیرد، مدیر سالن بعد از نشان دادن امکانات سالن و توضیح اینکه هر چیزی در کجا قرار دارد، کلید سالن را به فیتز تحویل داد و رفت. هیچ لیستی از دستورات برای بایدها و نبایدها وجود نداشت و مدیریت سالن به فیتز اعتماد کاملی را نشان داده بود. در نتیجه فیتز و تیمش احساس مسئولیت بیشتری در راستای مراقبت از مکان داشتند و در طول همایش با سالن طوری رفتار کردند که انگار خود صاحب آنجا هستند. 

چنین سطح از اعتمادی می تواند در قالب یک سالن همایش باشد و یا حتی دفتر و وسایل کار. به عنوان یک مثال دیگر، گوگل به کارمندان خود امکان دسترسی به کابینت هایی را میدهد که پر هستند از لوازم تحریر نظیر دفتر و خودکار و … . همه آزادند که هر تعداد که نیاز دارند از این وسایل استفاده کنند. بخش فناوری اطلاعات شرکت نیز ایستگاه هایی به اسم Tech Stop دارد که در اصل شبیه یک دستگاه خودپرداز برای قطعات الکترونیکی کوچک است. اعضای شرکت هر زمانی که نیاز داشته باشند می توانند وسایل مختلف الکترونیکی از قبیل کابل های برق، کیبورد، هدفن و … را به راحتی بردارند. کارمندان گوگل وقتی این حس اعتماد از طرف شرکت را می بینند در قبال نحوه برخورد با این امکانات احساس مسئولیت بیشتری در راستای انجام دادن کار درست دارند. بسیاری از افرادی که در شرکتهای دیگر کار میکنند با شنیدن چنین امکاناتی وحشت زده می شوند و با خود می گویند که حتماً گوگل هزینه زیادی بابت "دزدی" هایی که کارمندان می کنند می پردازد. قطعاً چنین چیزی امکان پذیر است ولی در مقابل یک شرکت با نیروی کاری که مانند بچه ها نیاز به مراقبت داشته باشد، هزینه بیشتری را متقبل نمی شود؟ مطمئناً از تعدادی خودکار و رابط USB گران تر خواهد شد.  

</div>
