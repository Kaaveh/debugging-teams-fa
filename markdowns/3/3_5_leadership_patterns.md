<div dir="rtl">

## الگوهای صحیح در رهبری تیم

در این بخش الگوهایی را مطرح خواهیم کرد که بر اساس تجربه شخصی خودمان، آنچه در رفتار رهبران موفق دیده ایم و همچنین توصیه هایی که مربی های ما در طول زندگی کاری به ما داشته اند، به شما برای رهبری بهتر و موفق تر کمک خواهند کرد. الگوهای مطرح شده نه تنها به ما در امر رهبری کمک کرده اند، بهترین رفتارهایی بوده اند که ما در سایر رهبرانی که دنبال می کنیم دیده ایم. 

### غرورت را بشکن 

در فصل اول زمانی که اصول HRT را مطرح کردیم، درباره کنار گذاشتن غرور نیز صحبت کردیم. شکستن غرور به طور خاص زمانی که شما میخواهید یک رهبر خدمتگزار باشید اهمیت ویژه ای دارد. عده ای به اشتباه این توصیه را اینطور قلمداد می کنند که رهبران باید با هر ساز اعضای تیمشان برقصند و اجازه دهند که همه از سر و کله آنها بالا بروند. ولی این صحیح نیست. البته اعتراف می کنیم که تواضع و فروتنی مرز بسیار باریکی دارد با اینکه اجازه دهید از شما سوء استفاده شود. ولی فروتنی به معنی عدم اعتماد به نفس نیست. شما می توانید بدون تکبر و خودبزرگ بینی با اعتماد به نفس نظرات و عقاید خودتان را داشته باشید. غرور شخصی، مخصوصاً اگر از جانب رهبر تیم باشد، کار را برای تیم سخت می کند. در عوض شما باید به دنبال تقویت روحیه احساس غرور و افتخار تیمی بین اعضای گروه باشید. 

بخشی از شکستن غرور و تکبر، معلول مبحثی است که در بخش پیش صحبت کردیم: اعتماد به اعضای تیم. به این معنی که باید به دستاوردها و توانایی های اعضای تیم احترام بگذارید، حتی اگر که به تازگی به تیمتان ملحق شده اند. 

اگر در جزئیات کار و تصمیم های افراد تیم دخالت بیجا نمی کنید، مطمئن باشید که آنها دانش بیشتری درباره ی کاری که انجام می دهند دارند. اگرچه شما مسئول اجماع کلی تیم و هدایت آنها در مسیر درست هستید، اعضای تیم بیشتر از شما از زیر و بم جزئیات کار اطلاع دارند و بهتر می توانند برای رسیدن به اهداف، تصمیم گیری کنند. این کار به اعضا، احساس مالکیت بیشتر و نیز احساس مسئولیت بالاتری در راستای موفقیت (یا حتی شکست!) تیم می دهد. اگر یک تیم خوب جُفت و جور کنید و به آنها اجازه دهید که سطح کیفی کار را مشخص کنند، کارهای بیشتری را به سرانجام خواهید رساند. 

بیشتر افرادی که به تازگی به پست رهبری یک تیم رسیده اند، احساس می کنند که باید سر از همه چیز در آورند و برای هر مشکلی پاسخ صحیحی داشته باشند. به شما اطمینان می دهیم که هیچ وقت جواب همه چیز را پیدا نخواهید کرد و نمی توانید همه مشکلات را حل کنید. اگر وانمود کنید جواب همه سوالها را می دانید، خیلی زود احترام اعضای تیمتان را از دست خواهید داد. بخش عمده ای از این رفتار به میزان اعتماد به نفس شما باز میگردد. از اینکه از عملکرد شما سوال شود، استقبال کنید. یادتان باشد که وقتی یک نفر از شما درباره تصمیم یا صحبتی که بیان کردید سوال میکند، معمولاً به دنبال این است که شما را بهتر بشناسد. اگر از به چالش کشیده شدن استقبال کنید، راحت تر و سریع تر انتقادات سازنده را می شنوید و در نتیجه رهبر بهتر و کارآمد تری خواهید شد. پیدا کردن افرادی که از شما صادقانه انتقاد کنند، بسیار دشوار است، مخصوصاً اگر این افراد عضو تیم شما باشند و برای شما کار کنند. به صورت مسئله کلی و هدف نهایی تیم فکر کنید تا راحت تر و با ذهن بازتری انتقاد و پیشنهادها را بپذیرید. 

آخرین مرحله از شکستن غرور اگرچه خیلی ساده است ولی بسیاری از مهندسین حاضرند در روغن داغ سرخ شوند ولی انجامش ندهند: وقتی اشتباهی مرتکب می شوید عذرخواهی کنید. منظورمان این نیست که دائماً در صحبتتان مثل نمک روی پاپکورن، کلمه های بی معنی "ببخشید" "ببخشید" را تکرار کنید. باید از ته دل به عذرخواهی خودتان اعتقاد داشته باشید. شک نکنید که قطعاً روزی در کارتان اشتباه خواهید کرد. صرف نظر از اینکه به اشتباه خودتان اعتراف کنید یا خیر اعضای تیم متوجه اشتباه شما خواهند شد. چه درباره اشتباهتان صحبت کنید یا نه، اعضای تیم اشتباه شما را می بینند (و قطعاً درباره آن پشت سر شما با همدیگر صحبت خواهند کرد). عذرخواهی هزینه ای ندارد. انسان ها احترام بسیار زیادی برای رهبری که به خاطر اشتباهش عذرخواهی میکند قائل هستند. برخلاف باور معمول، عذرخواهی هیچ چیز از شما کم نمی کند. برعکس معمولاً احترام بیشتری را بعد از عذرخواهی می کنید چرا که با این کار شما نشان می دهید که یک رهبر منطقی و واقع بین و مطابق با اصول HRT، متواضع و فروتن هستید. 

### آرام و متین باشید 

معمولاً به عنوان یک مهندس، حس بدبینی و شکاکی در شما تقویت می شود. ولی وقتی در مقام رهبر یک تیم قرار می گیرید، این شک و تردید برای شما ایجاد دردسر خواهد کرد. منظور ما این نیست که ساده لوح و خوش خیال باشید. بلکه توصیه ما این است شک و تردید را در گفتار خود بروز ندهید ولی در عین حال به تیم خود نشان دهید که شما در جریان پیچیدگی ها و موانع کارتان هستید. متانت در رفتار و آرامش عمل در امر رهبری تیم اهمیت بسیار بالایی دارد چرا که اعضای تیم شما (به طور خودآگاه یا ناخودآگاه) از رفتار شما در مواجهه با اتفاقات اطراف، الگو می گیرند. 

PHOTO HERE 

یک راه ساده برای نشان دادن اثر این قضیه این است که به سلسله مراتب سازمانی شرکت به چشم تعدادی چرخ و دنده وصل شده به هم نگاه کنید. اعضای تیم چرخ های کوچکی هستند که دنده های آن به رهبر تیم متصل است. رهبر تیم به نسبت چرخ بزرگتری است که خود به مدیر میانی وصل است. نهایتاً بزرگترین چرخ متعلق به مدیرعامل شرکت است. این به این معنی است که وقتی رهبر تیم یک دور میچرخد، اعضای تیم که چرخ های کوچک تری هستند دو یا سه دور خواهند زد. و به همین ترتیب یک حرکت کوچک از مدیرعامل شرکت ممکن است باعث شود که اعضای تیم ها هر کدام شش یا هفت دور تند بزنند. هر چه که شما در سلسله مراتب شرکت بالاتر می روید حرکات شما باعث میشود که زیر دستان شما دور های سریع تری بزنند. 

PHOTO HERE 

به این موضوع با یک دید دیگر نیز می توان نگاه کرد: رهبر تیم همیشه در معرض دید همه است. تمام حرکات و رفتارهای شما همیشه تحت نظر اعضای تیم خواهد بود. نه تنها وقتی که در حال صحبت کردن یا در یک جلسه هستید، بلکه حتی زمانی که پشت میز خود به تنهایی نشستید و مشغول جواب دادن به ایمیل هایتان هستید. تیم شما دائماً دنبال نشانه هایی در نحوه رفتار، کلام و زبان بدن شما در موقعیت های گوناگون مثل واکنش شما به یک حرف یا حتی هنگام صرف ناهار هستند. آیا در رفتارتان اعتماد به نفس می بینند یا ترس و نگرانی؟ وظیفه شما به عنوان رهبر، الهام بخشی به اعضای تیمتان است. ولی این کار را باید در 24 ساعت روز و 7 روز هفته انجام دهید. طرز برخورد شما در موقعیت های مختلف حتی در وضعیت های بی اهمیت، به طور ناخودآگاه روی تیم شما تاثیر می گذارد. 

فیتز، مدیری به نام بیل<sup>۱</sup> داشت که حقیقتاً استاد حفظ آرامش و خونسردی در تمام حالات بود. بیل صرف نظر از مشکلات و اتفاق های ناگوار و غیرمنتظره، هیچ وقت اضطراب و نگرانی ای بروز نمی داد. هنگام یک مشکل معمولاً یک دستش را روی سینه می گذاشت و با دست دیگرش چانه اش را می گرفت و از اعضای تیم و مهندسینی که مضطرب و نگران بودند به آرامی سوالاتش را می پرسید. این کار او باعث آرام تر شدن و کاهش اضطراب تیم میشد تا آنها مثل یک مرغ پر کنده به دور اتاق ندوند. فیتز به شوخی درباره او میگفت که اگر روزی به بیل بگویند که موجودات فرازمینی نوزده عدد از دفاتر شرکت را نابود کرده اند، او حتماً با خونسردی خواهد پرسید که "می دانید چرا به دفتر بیستم نرسیدند؟".

این مثال ما را به ترفند دیگری در حفظ آرامش می رساند: سوال پرسیدن. وقتی کسی برای مشورت نزد شما می آید، معمولاً برای پیشنهاد راه حل بسیار هیجان زده می شوید چرا که بالاخره این فرصت را پیدا کرده اید که مشکلی را حل کنید. به هر حال تمام زندگی کاری شما قبل از رسیدن به مدیریت، حل مشکلات مختلف مهندسی بوده است. بنابراین خیلی سریع وارد حالت حل کننده مشکلات می شوید. اما این کار صحیحی نیست. کسی که برای مشورت پیش شما می آید، اصولاً به دنبال این نیست که شما مشکلش را حل کنید، بلکه از شما می خواهد که کمکش کنید تا خودش مشکلش را حل کند. و بهترین روش برای این کار این است که از او سوال بپرسید. با رعایت اصول HRT به او کمک کنید تا بتواند مسئله اش را تحلیل کند، از زوایای مختلف به آن نگاه کند و خودش به راه حلی که برایش بهتر است برسد<sup>۲</sup>. اعضای تیم با این روش معمولاً به جواب می رسند. و این جواب متعلق به خودشان خواهد بود که نشان می دهد این روش مطابق با همان اصول اعتماد به اعضای تیم برای قبول مسئولیت است که پیشتر درباره اش صحبت کردیم. صرف نظر از این که شما برای مشکل افراد، راه حلی داشته باشید یا نه، با این روش معمولاً آن ها به یک راه حل میرسند و احساس میکنند که شما از اول راه حل را می دانستید. مکارانه به نظر میرسد، نه؟ سقراط به شما افتخار خواهد کرد. 

### کاتالیزور باشید

کاتالیزور در علم شیمی، ماده ای است که سرعت یک واکنش را بیشتر می کند ولی خود در واکنش شرکت نمی کند. یکی از روش های کاتالیزورها (مثل آنزیم ها) این است که عناصر شرکت کننده در واکنش را به همدیگر نزدیک میکنند تا در محیط یک محلول پخش و دور از هم نباشند. وقتی که کاتالیزور عناصر را گرد هم می آورد، احتمال رخداد واکنش های شیمیایی افزایش پیدا می کند. این همان نقشی است که شما باید به عنوان رهبر برای اعضای تیمتان ایفا کنید. راه های زیادی برای انجام این کار وجود دارند. 

یکی از وظایف رایج هر رهبری این است که کمک کند تا اعضای تیم بر سر موضوعات مختلف به توافق برسند. برای این کار گاهی لازم است که شما کنترل بحث ها را از ابتدا تا انتها به دست بگیرید، و گاهی لازم است که فقط بحث را کمی در جهت مناسب هدایت کنید. مدیرانی که خود را در جایگاه رهبری یک تیم می بینند ولی به طور رسمی وظیفه رهبری را به عهده نگرفتند، معمولاً از این مهارت خیلی استفاده می کنند. چرا که بدین روش آنها بدون آنکه مستقیماً اختیار عمل را به دست بگیرند می توانند که جهت گیری تیم را رهبری کنند. اگر اختیار عمل به طور رسمی با شما باشد، راحت تر می توانید مسیر بهتر را به تیمتان دیکته کنید. ولی اینطور امر و نهی کردن نمی تواند به اندازه رسیدن به یک اجماع تیمی مفید و مؤثر باشد. اگر اعضای تیم شما به دنبال این باشند که با سرعت بیشتری پیش بروند، ممکن است که داوطلبانه اختیار بعضی از تصمیم گیری ها را به عهده رهبر فنی تیم بگذارند. اگرچه ممکن است ظاهراً دیکتاتوری به نظر بیاید ولی اگر داوطلبانه باشد، این هم خود نوعی توافق و اجماع تیمی است. 

> <b>محل نشانه گذاری با گچ را بدانید </b>
<br>
داستانی درباره یک مکانیک بازنشسته وجود دارد که در کار خود بسیار ماهر و زبردست بود. یکی از شرکت های قبلی او دچار مشکلی در یکی از سیستم هایشان شده بود که هیچ کدام از کارمندان نتوانسته بودند که مسئله را حل کنند. بنابراین با استاد مکانیک بازنشسته تماس گرفتند تا شاید او بتواند مشکل را پیدا کند. استاد آمد و دستگاه را به دقت بررسی کرد، به صداهایی که از دستگاه بیرون می آمد گوش داد و در نهایت یک تکه گچ از روی زمین برداشت و یک ضربدر را روی قسمتی از دستگاه نشانه گذاری کرد. سپس به کادر فنی گفت که دقیقاً در همین محل یک قطعه سیم پاره شده و نیاز به تعمیر دارد. آنها همان ناحیه از دستگاه را باز کردند، قطعه سیم را تعمیر کردند و مشکل دستگاه را حل کردند. چند وقت بعد مدیرعامل شرکت رسید هزینه کار که شامل مبلغ ۱۰,۰۰۰ دلار بود را دریافت کرد و با تعجب از استاد خواست که ریز جزئیات هزینه ها را لیست کند تا ببیند که چرا یک ضربدر گچی اینقدر گران تمام شده است. استاد مکانیک بازنشسته در جواب گفت:‌ ۱ دلار هزینه گچ. ۹,۹۹۹ دلار هزینه اینکه بدانم با گچ کجا را علامت بزنم. 
این داستان برای ما نشانگر اهمیت دانش و ذکاوت است. اینکه یک تغییر هرچند کوچک ولی ظریف و با دقت می تواند تاثیرات بسیار بزرگی را به همراه داشته باشد. بِن، در نحوه مدیریتش از این تکنیک خیلی استفاده می کند. او اعضای تیمش را سوار بر یک بالن بسیار بزرگ و در حال پرواز تصور می کند. به جای اینکه تک تک کوچکترین حرکات و تصمیم گیری های افراد را مدیریت کند، بیشتر مدت زمان هفته را با دقت به مشاهده تیمش می پردازد. سپس در پایان هفته با یک تکه گچ یک ضربدر کوچک و دقیق روی نقطه ای از بالن می گذارد و با یک ضربه آرام ولی حیاتی به آن نقطه، مسیر حرکت بالن را تنظیم می کند. 

گاهی اوقات تیم شما بر سر آنچه که باید انجام دهند توافق و اجماع کلی دارند ولی در طور مسیر با موانعی برخورد می کنند و گیر می کنند. این موانع می توانند فنی باشند یا مربوط به شرکت و سازمان. یکی دیگر از مهارت های معمول در رهبری تیم ها این است که بتوانید این موانع را از سر راه تیمتان بردارید. بعضی اوقات برای اعضای تیم شما غیر ممکن است که بتوانند دست اندازها را بردارند، در حالی که شما به راحتی می توانید که مشکلشان را حل کنید. تلاش کنید تا تیم شما همیشه بداند که شما با کمال میل توانایی های خودتان را به کار میگیرید تا موانع بر سر راهشان را از بین ببرید. 

یک بار اعضای تیم فیتز چندین هفته درگیر سر و کله زدن با واحد حقوقی شرکت بودند و وقتی که احساس کردند کاملاً به بن بست رسیده اند، نزد فیتز آمدند. از آن جا که فیتز دقیقاً می دانست که چه شخصی در شرکت مسئول این کار است، مشکل تیم را در کمتر از دو ساعت حل کرد. در یک مثال دیگر، تیم بِن به دنبال مقداری ظرفیت سخت افزاری بودند که از هیچ جا نمی توانستند تهیه کنند. خوشبختانه بِن با یک تیم دیگر در شرکت در تماس بود و توانست همان بعدازظهر ظرفیت سخت افزاری را برای تیمش فراهم کند. باری دیگر یکی از مهندسین فیتز در فهم یک قطعه کد جاوا دچار مشکل شده بود. فیتز اگرچه خود متخصص جاوا نبود، ولی ارتباطی بین عضو تیمش و یک مهندس متخصص جاوا از تیمی دیگر برقرار کرد تا مشکل حل شود. لزومی ندارد که شما جواب همه سوال ها را بدانید. معمولاً فقط کافیست که افرادی را بشناسید که در جواب سوالها بتوانند کمک کنند. بیشتر اوقات شناختن شخص مناسب از دانستن جواب درست با ارزش تر و مفید تر است. 

### شکست، نیز یک گزینه است 

یک راه دیگر برای اینکه کاتالیزور تیم باشید این است که فضا را طوری فراهم کنید تا اعضای تیم برای ریسک و خطر کردن احساس امنیت و آرامش کنند. ریسک و خطر بسیار فریبنده هستند. بیشتر آدم ها در سنجش میزان خطر بسیار بد عمل می کنند و شرکت ها نیز معمولاً تمام تلاششان را می کنند تا آنجا که ممکن است از خطر کردن دوری کنند. در نتیجه همه با تصمیم گیری های محافظه کارانه به دنبال موفقیت های کوچک ولی مطمئن هستند هر چند که شاید با تصمیم های جاه طلبانه و خطر کردن بلکه بتوانند به موفقیت های بسیار بزرگ تری دست یابند. یک باور معمول در شرکت گوگل این است که اگر به دنبال دستیابی به اهداف غیر ممکن باشید به احتمال قوی به هدفتان نخواهید رسید ولی در طول این مسیر به موفقیت هایی می رسید که در تلاش برای اهداف معمولی، به دست نمی آمدند. یک راه خوب برای ساختن فرهنگ تیمی که در آن اعضا برای ریسک و خطر کردن احساس راحتی داشته باشند این است که به تیم خود یادآوری کنید که شکست خوردن هیچ اشکالی ندارد و همیشه می تواند یک گزینه مورد قبول باشد. 

بنابراین بپذیریم که شکست خوردن هیچ اشکالی ندارد. در واقع بهتر است به شکست خوردن به چشم فرصتی برای یادگیری سریع درسهای زیاد نگاه کنیم. البته اگر در یک موضوع تکراری مرتباً شکست نخورده باشید. موضوع حائز اهمیت دیگر این است که هنگام شکست به دنبال پیدا کردن مقصر نباشیم و فقط روی موضوعاتی که یاد میگیریم تمرکز کنیم. شکست های تند و سریع خیلی خوب هستند<sup>۳</sup> چون هزینه کمتری دارند. شکست هایی که روند کند تری دارند، اگرچه که همچنان دروس زیادی به ما می آموزند ولی درد و رنج بیشتری دارند چرا که برای ما هزینه بالاتری (معمولاً در قالب زمان برای مهندسی)‌ را ایجاد می کنند. شکست هایی که به قدری بزرگ هستند که روی نحوه سرویس دهی ما به مشتریانتان نیز تاثیر بگذارند، نامطلوب ترین نوع ناکامی هستند. بنابراین بیشترین تلاش برای ایجاد ساختار و پروتکل مناسب برای یادگیری از این نوع شکست ها باید انجام شود. در گوگل همانطور که پیشتر نیز اشاره کردیم، بعد از هر اشتباهی که منجر به یک مشکل برای مشتریان شود جلسه ای تحت عنوان "کالبد شکافی" انجام میشود. این کار روشی است تا مجموعه اتفاقاتی که منجر به اتفاق حادثه شد را مکتوب کنیم و سپس مجموعه ای از تصمیم ها و مسئولیت ها را تعریف کنیم تا جلوی رخداد مجدد این حادثه در آینده گرفته شود. این جلسه نه مکانی برای پیدا کردن مقصر است و نه محلی برای کاغذبازی های اداری. هدف فقط و فقط این است که هسته مسئله شکافته شود تا مشکل یک بار و برای همیشه حل و فصل شود. کار بسیار سخت ولی تاثیرگذار است. 

موفقیت ها و شکست های شخصی کمی متفاوت هستند. تمجید از موفقیت های شخصی اعضای تیم جایز است ولی مقصر شمردن یک شخص زمانی که مشکلی به وجود می آید صرفا یک راه برای از هم پاشی اتحاد تیمی خواهد بود. با این کار جرات ریسک کردن را نیز از تیمتان سلب می کنید. شکست خوردن هیچ اشکالی ندارد ولی عدم موفقیت ها را به نام تیمتان بنویسید و نه اشخاص. اگر فردی به موفقیت رسید، او را در برابر تمام تیم تشویق کنید. ولی اگر فردی قصور یا اشتباهی مرتکب شد با او به صورت خصوصی و در قالب انتقاد سازنده صحبت کنید<sup>۴</sup>. از چنین فرصتی در راستای عمل به اصول HRT استفاده کنید و به تیمتان کمک کنید تا از اشتباهات و شکست ها درس های جدید یاد بگیرند. 

### معلم و مربی تیم خود باشید

یکی از سخت ترین کارها به عنوان رهبر تیم این است که ببینید عضو کم تجربه ای در تیمتان ساعت ها در حال دست و پنجه نرم کردن با کاریست که می دانید شما خود می توانید در کمتر از بیست دقیقه به انجام برسانید. فرصت دادن به افراد برای اینکه خودشان بتوانند کار را یاد بگیرند معمولاً در اوایل کار مدیریت می تواند خیلی دشوار باشد. ولی بخش بسیار مهمی از عملکرد یک رهبر تاثیر گذار است. این کار مخصوصاً در راستای رهبری افرادی که به تازگی استخدام شده اند اهمیت دارد. چرا که افراد جدید علاوه بر اینکه باید تکنولوژی و کدهای پروژه شما را یاد بگیرند، باید با فرهنگ تیمی و مسئولیت های جدیدشان نیز آشنا شوند. 

همانطور که معمولاً برای مدیر شدن داوطلب نمی شوید، بیشتر آدم ها برای اینکه نقش مربی را در تیمشان ایفا کنند درخواستی ثبت نمی کنند. معمولاً نقش مربی را وقتی پیدا می کنید که عضوی کم تجربه تر در تیمتان نیاز به کمک و هدایت داشته باشد. برای مربی گری نیازی به تحصیلات عالیه و رسمی نیست، بلکه فقط سه چیز لازم است: تجربه روند کاری در تیمتان، توانایی توضیح دادن مسائل برای یک کارآموز و نهایتاً‌ قدرت سنجش نیاز کارآموز به کمک. آخرین مورد احتمالاً مهم ترین نکته نیز می باشد. وظیفه شما دادن اطلاعات به کارآموزتان به میزان مورد نیاز است. اگر بیش از نیاز موضوعات مختلف را توضیح دهید و از این در وآن در حرفهای بی هدف بزنید توجه کارآموزتان را از دست خواهید داد. 

### اهداف دقیق، مشخص کنید 

این الگوی مدیریت، با آنکه خیلی بدیهی به نظر می آید، ولی معمولاً توسط بسیاری از رهبران فراموش می شود. اگر میخواهید تیم شما به سمت و سوی مشخصی با سرعت حرکت کند باید اطمینان حاصل کنید که تمام اعضای تیم بر سر مسیر و هدف نهایی با شما توافق نظر دارند. فرض کنید محصول شما یک وانت بزرگ است و هر یک از افراد در تیم شما یک تکه طناب به دست دارد که به جلوی این وانت متصل شده است. با کار کردن روی پروژه هرکس وانت را بوسیله این طناب به سمت خودش می کشد. اگر هدف شما این باشد که وانت را به سمت شمال ببرید، نمی توانید اجازه دهید که هر یک از اعضای تیم وانت را به سمتی که خودش خواست بکشد. همه باید وانت را به سمت شمال هدایت کنند. 

PHOTO HERE 

راحت ترین راه برای اینکه یک هدف دقیق برای تیمتان مشخص کنید تا تمام اعضای تیم شما محصول را به سمت درست هدایت کنند این است که یک شرح ماموریت تیمی تعریف کنید. در فصل دوم درباره شرح ماموریت تیم و نحوه نگارش آن صحبت کردیم. زمانی که ماموریت تیم را مشخص کردید و مطمئن شدید که تمام افراد حاضر در تیم شما با مسیر کلی تیم موافق هستند، می توانید یک قدم دور شوید تا تیم شما استقلال و اختیار عمل را به دست بگیرد. فقط کافیست که هر از چند گاهی به تیم سر بزنید تا مطمئن شوید که همچنان از مسیر خارج نشده اند. بدین صورت نه تنها فرصت بیشتری برای سایر وظایف خود به دست می آورید، بلکه کارایی تیم خودتان را نیز به شدت افزایش می دهید. تیم ها البته بدون یک هدف مشخص نیز می توانند به موفقیت برسند ولی انرژی و وقت زیادی را تلف می کنند، چرا که بعضی از اعضای تیم محصول را به سمت هدف اشتباهی حرکت میدهند. این حالت باعث استیصال شما و کاهش سرعت تیم می شود و شما را مجبور می کند تا دائماً برای تصحیح خط مشی تیم در کارهای تیم دخالت کنید. 

### صادق باشید

منظور ما این نیست که شما به تیمتان دروغ می گویید. ولی گاهی اوقات شما در موقعیتی قرار می گیرید که مجبور خواهید شد اطلاعاتی را با تیمتان به اشتراک نگذارید یا حتی بدتر مجبور می شوید چیزی را با آنها در میان بگذارید که شنیدن آن خوشایند نباشد. یکی از مدیران سابق فیتز همیشه به اعضای جدید تیم میگفت که: "من هیچ وقت به شما دروغ نمی گویم ولی گاهی خواهم گفت که مطلبی را نمی توانم با شما به اشتراک بگذارم یا از آن اطلاع ندارم."

اگر یکی از اعضای تیم شما از شما در مورد مطلبی سوال کند که نمی توانید با او به اشتراک بگذارید، هیچ اشکالی ندارد که به او بگویید که شما جواب سوال را میدانید ولی نمی توانید به او بگویید. حتی وقتی از شما سوالی می پرسند که جوابش را نمی دانید نیز خیلی راحت می توانید بگویید که جواب را نمی دانید. این هم یک مثال دیگر از الگوهای مدیریت است که ظاهراً خیلی بدیهی است ولی بسیاری از مدیران در عمل نمی توانند آن را رعایت کنند. فکر می کنند عدم اطلاعشان نشانه ایست از ضعف و ناتوانی آنها در حالی که صرفاً نشانی از این خواهد بود که آنها نیز یک انسان هستند. 

انتقاد از یک عضو تیم... همم... خیلی دشوار است. اولین باری که میخواهید به کسی بگویید که در کارش اشتباهی انجام داده یا صرفاً از عملکردش راضی نیستید اصلاً راحت نخواهد بود. بیشتر کتاب هایی که در مورد مدیریت نوشته شده اند به شما پیشنهاد می کنند که انتقادات خود را درون یک ساندویچ تعریف و تمجید قرار دهید. انتقاد درون یک ساندویچ تمجید چیزی شبیه این خواهد بود:

> تو یک عضو قابل اطمینان و یکی از باهوش ترین مهندسین تیم ما هستی. ولی کدی که می نویسی خیلی پیچیده است و تقریباً برای هیچ کس دیگر در تیم قابل فهم نیست. ولی باید گفت که قابلیت های زیادی داری و ریشت هم خیلی باحاله! 

بله، بدین صورت از شدت انتقاد شما کم می شود ولی وقتی شنونده از این جلسه بیرون می آید به تنها چیزی که فکر می کند این است که چه خوب که ریش باحالی دارد! ما قویاً توصیه می کنیم که از ساندویچ تمجید، دوری کنید. منظور ما این نیست که هنگام انتقاد، بی دلیل سنگدل و ظالم باشید بلکه می گوییم که قرار دادن یک نقد درون ساندویچ تمجید باعث می شود که شنونده پیام کلیدی شما در راستای درخواست برای تغییر را دریافت نکند. بهترین کار این است که اصول HRT را در این جا به کار بگیرید: مهربانانه و از روی همدلی، انتقاد سازنده خود را مطرح کنید و آن را درون ساندویچ تمجید قرار ندهید. مهربانی و همدلی اهمیت بسیار بالایی دارد تا شنونده در مقابل شما آرایش دفاعی نگیرد. 

PHOTO HERE 

چندین سال پیش فیتز یک عضو جدید به اسم تیمی را به گروهش اضافه کرد که مدیر سابقش تاکید داشت کار کردن با او غیر غیر ممکن است. او معتقد بود که تیمی به هیچ یک از انتقادها و ایرادهایی که مطرح می شود توجه نمی کند و هیچ تلاشی برای بهتر شدن انجام نمی دهد. فیتز در یکی از جلسات مشترک آن مدیر و تیمی شرکت کرد و متوجه شد که این مدیر تمام انتقادات خود را دائماً درون ساندویچ تمجید قرار می دهد تا مبادا احساسات تیمی جریحه دار شود. وقتی فیتز، تیمی را به گروه خودش اضافه کرد در یک جلسه مشترک با او خیلی دقیق و مستقیم توضیح داد که باید یک سری از رفتارهایش را تغییر دهد تا بتواند به خوبی کار کند. فیتز نه صحبتش را لابلای تعریف و تمجیدهای نا به جا مخفی کرد و نه ظالمانه و بی ادبانه حرفش را بیان کرد. بلکه واقعیات را دقیق و بر اساس شواهد رفتاری و عملکرد سابق تیمی مطرح کرد. پس از چند هفته (و تعدادی جلسه دو نفره دیگر) عملکرد تیمی شدیداً پیشرفت کرد. او فقط یک انتقاد سازنده و مستقیم نیاز داشت. 

نحوه صحبت و طرز بیان شما مهم ترین نکته هنگام انتقاد سازنده از یکی از اعضای تیم است تا پیام شما به خوبی شنیده شود. اگر طوری نقد خود را بیان کنید که شنونده حالت تدافعی به خود بگیرد، او به اینکه چطور تغییر کند فکر نخواهد کرد، بلکه روی این متمرکز می شود که چطور به انتقاد پاسخ دهد و با شما بحث کند. بِن، مهندسی به نام دین در تیمش داشت. دین در بحث های تیمی روی نظراتش پافشاری بسیار زیادی داشت و تقریباً بر سر هر موضوعی با هم تیمی هایش بحث و جدال می کرد. این مشاجره ها می توانست در مورد موضوعات بزرگی مثل شرح ماموریت تیمی یا حتی درباره موارد به نسبت کم اهمیت تر مثل مکان قرار دادن یک قطعه کد روی یک وبسایت باشد. دین با اعتقاد راسخ و بسیار شدید همیشه سعی داشت تا حرف و نظر خودش را به کرسی بنشاند و از قبول نقطه نظرات دیگران خودداری میکرد. بعد از چند ماه که این رفتار ادامه پیدا کرد، بِن تصمیم گرفت تا با دین صحبت کند. اگر فرضاً بِن به او میگفت که:‌ "دین... اینقدر کله شق نباش!"، مطمئن باشید که دین هیچ توجهی به این حرف نمی کرد. بِن در مورد اینکه چطور با دین صحبت کند خیلی فکر کرد و نهایتاً به استعاره زیر رسید:‌

> هر زمانی که یک تصمیم گرفته می شود، مثل این است که یک قطار وارد شهر می شود. وقتی جلوی قطار بپری تا آن را متوقف کنی سرعت این قطار را کم می کنی و مهندسی که رانندگی قطار را به عهده داشت را اذیت می کنی. هر ۱۵ دقیقه یک قطار جدید وارد شهر می شود و اگر جلوی هر قطار بپری، نه تنها وقت بسیار زیادی را فقط صرف جلوگیری از حرکت قطارها می کنی بلکه نهایتاً یکی از مهندسین راننده یکی از قطارها را آنقدر عصبی و ناراحت می کنی که قید همه چیز را بزند و از روی تو رد شود. بنابراین با وجود این که متوقف کردن قطارها هیچ اشکالی ندارد، ولی فقط بعضی از قطارهایی که برایت اهمیت بیشتری دارند را برای بحث و توقف انتخاب کن. 

این تمثیل و حکایت، نه تنها قدری شوخی را در صحبت دخیل کرد بلکه کار را برای بِن و دین ساده تر کرد تا در مورد تاثیر عادت توقف قطار دین روی تیم و نیز زمانی که دین صرف این کار می کند، راحت تر صحبت کنند. 

### رضایت تیم را اندازه گیری کنید

یکی از روش هایی که شما به عنوان رهبر تیم برای بالا بردن بهره وری تیم می توانید به کار بگیرید این است که دائماً میزان شادی و رضایت کاری در اعضای تیم را ارزیابی کنید. بهترین رهبرانی که میشناسیم، اندکی روانشناسی بلد هستند. آنها هر از گاهی به آسایش و رفاه عمومی اعضای تیم توجه می کنند، پیروزی های اعضای تیم را به رسمیت می شناسند، و تلاش میکنند تا همه در کاری که انجام می دهند راضی و خوشحال باشند. رهبری را می شناسیم که همیشه لیستی از کارهای ناخوشایند و بیهوده ای که به ناچار باید انجام میشدند تهیه می کرد تا مطمئن شود چنین کارهایی بین تمام اعضای تیم تقسیم می شود. و یا یک رهبر دیگر را نیز می شناسیم که ساعت های اضافه کاری کارمندانش را یادداشت میکرد تا در قبال آنها یا به اعضای تیمش مرخصی بیشتری بدهد یا برنامه ها تفریحی تیمی تدارک ببیند تا از خستگی مفرط و فرسودگی در تیمش جلوگیری کند. یک مثال دیگر از رهبران خوبی که با آنها کار کردیم شخصی است که در جلسات دو نفره ای که با اعضای تیمش داشت سعی میکرد که بعد از صحبت های کاری و فنی اولیه در مورد وضعیت روحی و رضایت فردی آن شخص نیز صحبت کند تا مطمئن شود که او از کارش لذت می برد. 

یک ابزار با ارزش برای سنجش میزان شادی تیم این است که در پایان هر جلسه دو نفره بپرسید که: "چه چیزی لازم داری؟". این سوال ساده نه تنها یک روش خوب برای جمع بندی جلسه است بلکه به شما کمک می کند تا مطمئن شوید اعضای تیم شما به تمام آنچه که برای کار کردن و لذت بردن از شغلشان نیاز است، دسترسی دارند. البته گاهی برای دریافت جواب دقیق نیاز به اندکی سوال و جواب و تحقیق و تفحص نیز می باشد. اگر بطور منظم این سوال را همیشه در انتهای جلسات دو نفره بپرسید، به مرور متوجه می شوید که اعضای تیم شما با آمادگی قبلی بیشتری برای پاسخ دادن به جلسه می آیند و نهایتاً روزی به شما یک لیست بلند بالا از موارد مورد نیازشان تحویل می دهند. 

> سوال غیر منتظره 
<br>
روزهای اول کار فیتز در گوگل و در انتهای نخستین جلسه ای که با مدیرعامل گوگل اریک اشمیت داشت، اریک از فیتز پرسید که "چیزی هست که نیاز داشته باشی؟". فیتز که با آمادگی کامل برای دفاع از عملکردش و جواب دادن به میلیون ها بازخواست احتمالی به جلسه آمده بود، در مقابل این سوال غیر منتظره پاسخی نداشت و مات و مبهوت خیره شد. ولی از جلسات بعدی او همیشه آماده این سوال بود و لیست موارد مورد نیازش را حاضر می کرد. 

گاهی اهمیت دادن به شادی و رضایت فردی اعضای تیمتان خارج از محیط کاری نیز حائز اهمیت است. فرض نکنید که افراد خارج از کارشان زندگی شخصی ای ندارند. با انتظارات بیجا از افراد بابت زمانی که می توانند برای کار بگذارند، احترامتان را از دست خواهید داد. به هیچ عنوان نمی گوییم که در زندگی شخصی اعضای تیمتان دخالت کنید، ولی اندکی حساسیت به خرج دادن نسبت به مشکلات غیر کاری افراد باعث می شود که دید واقع بینانه تری نسبت به دلیل عملکرد آنها در کار به دست بیاورید. وقتی انتظارات خود را از کسی که درگیر یک سری مشکلات شخصی است پایین بیاورید، خواهید دید که وقتی مشکلش برطرف شد برای کار شما دو چندان وقت خواهد گذاشت. 

بخش مهمی از سنجش میزان رضایت شغلی افراد این است که درباره مسیر شغلی و آینده حرفه ای آنها گفتگو کنید. بیشتر اوقات وقتی از کسی می پرسید که ۵ سال دیگر خود را در چه جایگاهی می بینی، جواب خاص و دقیقی نمی شنوید. ولی آدم ها معمولاً یک سری اهداف مشخص برای ۵ سال آینده خود دارند. مثلاً میخواهند که در کار خود ارتقا بگیرند، حرفه جدیدی یاد بگیرند، محصول تازه ای تولید کنند، یا با افراد خاصی همکار شوند. حتی اگر درباره این اهداف صحبت نکنند، ولی ته دل به آنها فکر می کنند. اگر میخواهید رهبر تاثیرگذاری باشید باید هم کمک کنید تا این اهداف برای آنها محقق شوند و هم آنها بدانند که شما نیز به فکر اهداف آنها هستید. مهمترین نکته در این راستا این است که اهداف گنگ، مبهم و کلی را به صورت صریح، دقیق و واضح تعریف کنید تا به راحتی قابل اندازه گیری و ارزیابی باشند. 

سنجش رضایت شغلی در نظارت از کار افراد خلاصه نمی شود. بلکه لازم است که به اعضای تیم فرصت پیشرفت، یادگیری، شناخته شدن و نیز اندکی تفریح و شادی در کار را بدهید. 

### سایر ترفندهای رهبری

کارها را به دیگران محول کنید ولی تلاش کنید که خود نیز در کار دخیل باشید. وقتی عنوان شما از مهندس به رهبر تغییر میکند در ابتدا پیدا کردن تعادل بین انجام دادن کارها و اداره کردن تیم بسیار دشوار خواهد بود. روزهای اول بسیار متمایل خواهید بود که خودتان کارها را به دست بگیرید و بعد از مدتی طولانی که به رهبری ادامه می دهید، می بینید که کم کم تمام کارها را به عهده دیگران می گذارید و خودتان هیچ دخالتی در امور ندارید. اگر به تازگی به سِمَت رهبری تیم رسیدید احتمالاً باید تلاش کنید تا کارها را به دیگران محول کنید حتی اگر انجام آنها توسط اعضای تیم شما زمان بیشتری نیاز داشته باشد. این کار نه تنها باعث می شود که سلامت روانی خود را حفظ کنید بلکه کمک می کند تا تیم شما کارها را بهتر یاد بگیرند. ولی اگر مدت زمان زیادیست که رهبر یک تیم هستید یا رهبری یک تیم جدید دیگر به عهده شما گذاشته شده است، یکی از سریع ترین راه ها برای کسب احترام اعضای تیم این است که خود را در کارها دخیل کنید. مخصوصاً اگر مسئولیت کارهای ناخوشایندی که هیچ کس علاقه ای به انجام دادنشان ندارد را به عهده بگیرید. ممکن است یک رزومه طولانی از افتخارات و توانایی هایتان داشته باشید ولی هیچ چیز به اندازه انجام دادن یک سری کارهای سخت به تیمتان مهارت، پشتکار و تواضع شما را نشان نمی دهد. 

به دنبال جایگزین برای خود باشید. همیشه سعی کنید افرادی را پیدا کنید تا با انجام دادن کار شما بتوانند جای شما را بگیرند، مگر آن که علاقه داشته باشید که یک کار را برای همیشه مرتباً تکرار کنید. همان طور که پیشتر اشاره کردیم این کار با استخدام افراد تاثیر گذاری شروع می شود که توانایی جایگزین شدن شما را داشته باشند. به طور خلاصه: "شما باید افرادی را استخدام کنید که از شما باهوش ترند." وقتی اشخاصی را پیدا کردید که می توانند از عهده کار شما برآیند، به آنها مسئولیت های بیشتری محول کنید تا این فرصت را پیدا کنند که تیم را گهگاهی رهبری کنند. بدین صورت به مرور آن دسته از اعضای تیم که شایستگی و تمایل به مسئولیت بیشتر دارند را شناسایی می کنید. به یاد داشته باشید که عده ای دوست دارند صرفاً یک مهندس برجسته در تیم باشند و علاقه ای به رهبری ندارند. البته که این هیچ اشکالی ندارد. شرکت هایی که بهترین مهندسین خود را به اجبار وارد پست های مدیریتی می کنند همیشه ما را متعجب کرده اند. نتیجه این کارشان معمولاً کم شدن یک مهندس تاثیر گذار و اضافه شدن یک مدیر بی کفایت است. 

در هنگام نیاز، ایجاد تغییر کنید. بی شک بارها در طول زندگی کاری شما موقعیت های دشواری پیش خواهد آمد که تک تک اجزای بدنتان شما را وسوسه می کنند که توجهی به مسئله نکنید. این مشکل مثلاً می تواند یک مهندس در تیم شما باشد که توانایی فنی بالای نداشته باشد، یا شخصی در تیم شما که خود را در برابر هر قطاری می اندازد، یا عضوی از تیم شما که انگیزه کار کردن را از دست داده. به خود می گویید که "یکم دیگه صبر کن، حتما وضع بهتر میشه!". در این دام گرفتار نشوید. گاهی وضعیت جوری است که شما اتفاقاً باید بیشترین تغییرات را ایجاد کنید. اینطور مشکلات به ندرت به خودی خود حل و فصل می شوند. هر چه که بیشتر آنها را نادیده بگیرید بیشتر خواب را از چشمانتان می گیرند. صبر باعث می شود که مشکل به مرور بزرگ تر شده و در طول مسیر نیز آسیب های بیشتری به تیم شما بزند. بنابراین در برابرشان سریعاً کاری کنید. 

PHOTO HERE 

سپر دفاعی تیمتان در برابر شلوغی و هرج و مرج باشید. وقتی برای اولین بار رهبر تیمتان می شوید متوجه خواهید شد که دنیای خارج از تیم، یک فضای شلوغ و پر هرج و مرج، مملو از بی ثباتی و  گاهی حتی دیوانگیست که هیچ گاه به عنوان عضو تیم از آن باخبر نبودید. در دهه ۹۰ میلادی وقتی فیتز برای اولین بار رهبری تیمش را به عهده گرفت از دیدن بلاتکیفی و آشفتگی سازمانی در شرکت خیلی تعجب کرد. از یکی از مدیران شرکت پرسید که چرا اینقدر اخیراً همه چیز به هم ریخته شده. کار در شرکت ما که همیشه منظم و پر از آرامش بود. همکار او از سادگی فیتز از خنده به قهقهه افتاد و پاسخ داد: "اینجا همیشه همینطور بوده است. فقط رهبر تیمت، تو و سایر اعضای تیم را از این فضا و محافظت می کرده."

محافظ تیمتان باشید. درست است که باید تیم خود را در جریان تصمیم ها و اتفاقاتی که در مقاطع بالای شرکت رخ میدهند قرار دهید ولی به همان اندازه نیز مهم است که از آنها در برابر بلاتکلیفی ها و درخواست های بیهوده که ممکن است از خارج تیم شما را تحت تاثیر قرار دهند، محافظت کنید. تا جایی که می توانید اخبار و اطلاعات را با تیمتان در میان بگذارید ولی اجازه ندهید که دیوانگی سازمانی تمرکز تیم شما را به هم بزند. 

وقتی تیمتان خوب عمل میکند، آن ها را تشویق کنید. بسیاری از رهبرها معمولاً به قدری روی بهبود وضعیت و تصحیح کارها تمرکز می کنند که فراموش میکنند تا از عملکرد مناسب قدردانی و تیم خود را تشویق کنند. همان طور که از افراد هنگام اشتباه انتقاد میکنید، در زمان کار خوب و نتیجه مطلوب نیز آنها را تشویق کنید. وقتی کاری با به نحو احسن به پایان میرسانند نشان دهید که به کارشان توجه کرده اید. 

و آخر از همه آن که بهترین رهبرها از تصمیم های جاه طلبانه‌ی آن دسته از اعضای تیم که بی پروا قصد انجام کار جدیدی دارند حمایت میکنند. وقتی چیزی را بتوان به راحتی به حالت اول برگرداند، ریسک کردن ساده می شود. وقتی یک از مهندسین شما دوست دارد تا یک ابزار یا تکنولوژی جدید را تست کند که بوسیله آن شاید بتوان کارآیی تیم را بیشتر کرد (و ضرب العجل پروژه نزدیک نیست)، به راحتی می توان به او چراغ سبز نشان داد. البته اگر ایده او بزرگ تر باشد، مثلا انتشار محصول جدیدی که سالها نیاز به پشتیبانی داشته باشد، شاید بهتر باشد که بیشتر درباره اش فکر کنید. رهبران خوب معمولاً‌ حس ششم قوی ای در این راستا دارند. 

> پدیده خودویرانگری<sup>۵</sup> 
<br>
درباره سندروم یا پدیده خودویرانگری مطالب بسیار زیادی نوشته شده است<sup>۶</sup>. ویکیپدیا این سندروم را اینطور تعریف می کند: "یک پدیده روان شناسی که در آن انسان ها پیروزی ها و دستاورد هایشان را باور نمی کنند. با وجود آنکه شواهد و دلایل بی شماری توانایی و شایستگی آنها را نشان میدهند، کاملاً متقاعد هستند که لایق جایگاهی که دارند و موفقیت هایی که کسب کرده اند، نیستند."
<br>
ما عنوان "پدیده" را برای این موضوع مناسب تر می دانیم تا "سندروم". هر چند که این پدیده به شما حس تقلبی بودن و ترس از برملا شدن را می دهد ولی معمولاً‌ باعث میشود که تلاش و کار بیشتری انجام دهید و به اهدافی دست یابید که به طور معمولی به آنها نمی رسیدید. 
<br>
این مشکل بین مدیران نوپا بسیار معمول است، مخصوصاً افرادی که به ناچار و از روی نیاز به مرتبه مدیریت رسیده اند. تقریباً‌ همیشه چند نفر بعد از سخنرانی های ما از ما می پرسند:‌ "من هیچ از کارم سر در نمیارم. احساس می کنم که اشتباهی به اینجا رسیده ام. چه کار کنم؟" جواب معمول ما به این نوع سوالها این است که هر کس بالاخره در برهه ای از زندگی کاری احساس گیجی و سردرگم بودن را خواهد داشت. شاید حتی این عدم اعتماد به نفس به ما انگیزه ای برای تلاش بیشتر و دست یابی به موفقیت های بالاتری را بدهد. 
<br>
داستان ازدواج پدر و مادر بِن بسیار جالب است. یک شب مانده به جشن عروسی هر دوی آنها دچار اضطراب شده و برای ازدواج مردد شدند. هر دو به هم اعتراف کردند که احساس میکنند اشتباه بزرگی مرتکب شده اند و برای زندگی مشترک آماده نیستند. ولی از آنجا که برای به هم زدن مراسم عروسی خیلی دیر بود با هم تصمیم گرفتند که نقش بازی کنند و در طول جشن وانمود کنند عروس و داماد مصمم و مشتاقی هستند تا چند روز بعد از عروسی از هم جدا شوند. چند هفته بعد از عروسی دوباره با هم صحبت کردند و تصمیم گرفتند که به زندگی مشترکشان یک ماه دیگر نیز فرصت بدهند. و این داستان ماه بعد و ماه های بعد نیز تکرار شد تا نهایتاً تبدیل به یک شوخی دو نفره شد. هر سال در روز سالگرد ازدواجشان به هم می گویند:‌ "بیا این دوره آزمایشی زندگی مشترکمون رو یک سال دیگه هم ادامه بدیم. باشه؟".
<br>
در هر مقام مدیریتی ای که باشید، شگرد "آنقدر وانمود کن تا به واقعیت تبدیل شود" معمولاً خیلی خوب جواب می دهد. بِن اولین باری که رهبری یک تیم را به عهده گرفت دقیقاً از همین روش استفاده کرد. "شما میخواین که من مسئولیت این پروژه رو داشته باشم؟! بسیار خوب، فکر کنم باید مدتی وانمود کنم که رهبر تیم هستم.". و هر سال زمان بررسی عملکردش می گفت: "فکر کنم یک سال دیگه هم بتونم وانمود کنم که رهبر تیم هستم… به نظر میاد تا الان خوب پیش رفته.". 

-----
<sup>۱</sup>
بیل نام واقعی اوست. 

<sup>۲</sup>
مثل تکنیک Rubber duck debugging در برنامه نویسی که در آن برنامه نویس مشکل کدش را برای یک اردک پلاستیکی توضیح می دهد تا در روال توضیح دادن مسئله را بهتر درک کرده و به راه حل برسد. 

<sup>۳</sup>
به سخنرانی آلبرتو ساوویا به نام The Pretotyping Manifesto گوش کنید
https://www.albertosavoia.com/

<sup>۴</sup>
انتقاد از اشخاص در ملاء عام تقریباً هیچ وقت موضوعیت ندارد و معمولاً ظالمانه و سنگدلانه است. مطمئن باشید وقتی کسی اشتباه میکند تمام تیم متوجه خواهند شد. یادآوری این قضیه برای همه هیچ کمکی نمی کند. 

<sup>۵</sup>
Imposter Phenomenon

<sup>۶</sup>
نخستین بار دکتر کِلَنس این پدیده را مطرح کرد
http://paulineroseclance.com/impostor_phenomenon.html


</div>
