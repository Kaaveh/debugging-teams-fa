<div dir="rtl">

## انگیزه های درونی و خارجی 

انگیزه در افراد دو نوع است: درونی و خارجی. انگیزه های خارجی نیروهایی هستند که از دنیای اطراف می آیند، مثلاً حقوق و مزایای خوب. در مقابل ولی انگیزه های درونی، نیروهایی هستند که در باطن انسان را به جلو تشویق می کنند. دَن پینک در کتاب Drive توضیح میدهد که برای داشتن شادترین و با انگیزه ترین تیم، نیروهای خارجی (مثل پرتاب یک عالم پول سمت آنها) هیچ کمکی نمی کنند، بلکه باید انگیزه های درونی را در آنها افزایش داد. دَن معتقد است که سه چیز می تواند در راستای انگیزه درونی به آدمها کمک کند:‌ استقلال عمل، خبرگی و هدف<sup>۱</sup>. 

استقلال عمل یعنی این که فرد این اختیار را دارد که مسئولیت و کار خودش را پیش ببرد بدون آنکه مدیرش در تک تک ریزترین تصمیم ها دخالت کند<sup>۲</sup>. برای یک مهندس مستقل فقط کافیست که هدف کلی را توضیح دهید و اجازه دهید که خود مسیر رسیدن به هدف را انتخاب و اجرا کنند. این کار باعث افزایش انگیزه در افراد میشود چرا که رابطه آنها با محصول نهایی نزدیک تر شده و حس مالکیت نسبت به نتیجه کار در آنها تقویت میشود. هرچه سهم افراد در اثر نهایی بیشتر باشد، علاقه آنها برای موفقیت کار بیشتر می شود. 

ایجاد خبرگی در اصل یعنی اینکه به اعضای تیمتان فرصت یادگیری مهارت های جدید را بدهید. این کار نه تنها باعث افزایش انگیزه و پیشرفت کاری افراد می شود بلکه کمک می کند که تیم قوی تری داشته باشید<sup>۳</sup>. مهارت کارمندان مثل تیزی یک چاقو می ماند. ممکن است از یک چاقوی برّنده سالها استفاده کنید ولی اگر مرتباً آن را تیز نکنید خیلی زود ارزشش را از دست می دهد. فرصت کافی برای یادگیری کمک میکند تا اعضای تیم شما مهارت هایشان را «تیز» کنند تا کارآمدتر و موثرتر باشند. 

تمام استقلال و خبرگی در دنیا برای شخصی که دلیل مشخصی برای کار کردن نداشته باشد هیچ سودی ندارد. افراد زیادی هستند که روی محصولات و پروژه های بسیار مهم و تاثیر گذاری کار می کنند ولی هیچ گاه در جریان نحوه استفاده توسط مشتریان و اثرگذاری کار نهایی در دنیا قرار نمی گیرند. حتی اگر پروژه تیم شما خیلی بزرگ نباشد، باز هم می توانید که با توضیح دلایل تولید محصول نحوه تاثیر گذاری پروژه را برایشان مشخص کنید. دیدن هدف نهایی و مشخص شدن علت کار کمک بسیار زیادی می کند تا انگیزه کار در تیم شما افزایش یابد. به عنوان مثال مدیری را میشناسیم که به ایمیل های مشتری ها توجه می کند. وقتی یکی از مشتریان ایمیلی ارسال می کند و از نرم افزار آنها تعریف و تمجید می کند، ایمیل را برای اعضای تیمش نیز ارسال می کند تا آنها نیز در جریان تاثیر گذاری مثبت پروژه ای که روی آن کار میکنند نیز باشند. این کار نه تنها باعث ایجاد انگیزه کار می شود بلکه اعضای تیم را تشویق می کند تا راه هایی را پیدا کنند که نرم افزارشان حتی بهتر نیز بشود. 


----

<sup>۱</sup>
البته فرض این است که افراد به اندازه کافی حقوق میگیرند و اضطراب مسائل اقتصادی را ندارند. 
				
<sup>۲</sup>
البته که خود شخص هم باید توانایی و شایستگی اعتماد برای استقلال عمل را نیز داشته باشد. 

<sup>۳</sup>
البته به این معنی نیز خواهد بود که کارمندان شما فرصت های شغلی بیشتری خواهند داشت و راحت تر می توانند تیم شما را ترک کنند اگر رضایت شغلی نداشته باشند. 		


</div>
