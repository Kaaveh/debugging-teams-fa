<div dir="rtl">

## اصول HRT در عمل

تا الان به نظر میاد که ما روی منبر رفته بودیم و در مورد تواضع، احترام و اعتماد فقط حرف زدیم و موعظه کردیم. حالا بیاین ببینیم چطور میتونیم این حرف ها رو در زندگی روزمره به واقعیت تبدیل کنیم. توی این بخش، به دنبال راهکارهای عملی ای هستیم تا به وسیله اونها یه سری رفتار شخصی رو بازبینی کنیم. ممکنه خیلی از مثال هایی که میاریم به نظر واضح و مبرهن بیان، ولی وقتی که در اونها عمیق بشین متوجه میشید که بیشتر اوقات شما یا همکارانتون مقصر اصلی ماجرا هستید. 

### غرورت رو کنار بگذار
این جمله یه جورایی با زبون بی زبونی داره عدم تواضع رو به روی آدمی که خیلی رفتارهای فروتنانه ای نداره میاره. هیچ کس دوست نداره با آدمی کار کنه که دائما فکر می کنه مهم ترین انسان توی اتاقه. حتی اگه واقعا شما باهوش ترین آدم توی یه بحث باشید، لازم نیست دائما هوشتون رو توی چشم بقیه فرو کنید. به عنوان مثال، آیا در مکالمه ها دوست دارین همیشه حرف اول یا حرف آخر رو شما بزنید؟‌ آیا فکر میکنید لازمه روی هر موضوع و مبحثی نظر بدین؟ یا شاید احتمالا آدمی رو میشناسید که این طوری باشه. 

توجه کنید که تواضع و فروتنی به این معنی نیست که اجازه بدین بقیه سوار شما بشوند. اعتماد به نفس هیچ اشکالی نداره. فقط مثل آدم های همه چیز دان رفتار نکنید. همیشه سعی کنید به دنبال برانگیختن غرور تیمی بشید. به جای اینکه نشون بدین شخصا آدم فوق العاده ای هستید، سعی کنید حس موفقیت و غرور تیمی رو بین همکاراتون تقویت کنید. یه مثال خوب، بنیاد نرم افزار Apache
هست که کارنامه بلندبالایی در ساخت تیم های منسجم برای نرم افزارهای مختلف داره. تیم های این بنیاد به صورت فوق العاده ای به همکاری و کار گروهیشون می بالند و اجازه نمیدن شخص با فردگرایی برای پز دادن شخصی از تیم سواستفاده کنه. 

غرور خودش رو به روش های زیاد و متفاوتی نشون میده، و بیشتر اوقات جلوی کارایی شما رو میگیره. به یه قسمت دیگه از سخنرانی ریچارد همینگ که این قضیه رو خیلی خوب نشون داده توجه کنید: 

> جان تاکی
<sup>۱</sup>
همیشه خیلی معمولی لباس می پوشید. وقتی وارد یه دفتر کار مهمی میشد، ممکن بود مدت ها طول بکشه تا بقیه متوجه بشن که او چه شخص مهمیه و بهتره به صحبت هاش گوش بدن. برای مدت زمان زیادی، جان مجبور بود با این طرز رفتار بقیه کنار بیاد. تکبر یه کار بیهوده هست. من هیچ وقت نگفتم که جلوی همه کوتاه بیان. بحث من اینه که نشون دادن اینکه شما اگه با بقیه کنار بیاین و خودبزرگ بینی رو کنار بذارین، حتما سودش رو می بینید. ولی برعکس اگه غرور و تکبر رو انتخاب کنید و معتقد باشید که همیشه حرف، حرف شماست، به مرور در طول عمر کاری خودتون هزینه اش رو میدین ... یادگرفتن سیستم های اطرافتون به شما کمک میکنه که از اون ها در راستای اهداف و نیازهای خودتون استفاده کنید. اگر نه، مجبورین دائما در جنگ با سیستم های دور و ورتون باشید.  

## نحوه انتقاد کردن و انتقاد پذیری

جو کار جدیدی رو به عنوان یک برنامه نویس آغاز کرد. همون هفته اول شدیدا روی کد نرم افزار تمرکز کرد. ازونجایی که کارش براش مهم بود و به نحوه برنامه نویسی دقت داشت، شروع کرد یواش یواش از هم تیمی های خودش در مورد کارشون سوال کرد. محترمانه در مورد نحوه طرز فکر و پیش فرضیاتشون سوال میکرد و تیکه کدهایی رو براشون ایمیل میکرد تا هم نظرشون رو بپرسه و هم مودبانه بهشون پیشنهاد میداد که چطور میتونن منطق کدشون رو بهتر کنند. چند هفته که گذشت، به دفتر رئیس بخش احضار شد. جو با تعحب پرسید: "مشکل چیه؟‌ من چه کار اشتباهی انجام دادم؟"
رئیسش با نگرانی گفت: "ما شکایت های زیادی در مورد تو شنیدیم. جو، به نظر میاد که رفتار تو با همکارات خیلی تند و خشنه. چپ و راست داری ازشون ایراد می گیری. از تو ناراحتن. لازمه که یکم ملایم تر باشی!" 
جو مات و مبهوت بود. توی یه محیط مناسب و بر پایه اصول 
HRT
، 
همکاران جو باید با خوشحالی از نظرات و پیشنهادهای جو استقبال می کردند. ولی در این مورد خاص، به نظر میاد که جو باید به خاطر عدم اعتماد به نفس همکارهای خودش ملایم تر رفتار می کرد و نظرات و پیشنهادهای خودش رو به صورت لطیف تری مطرح می کرد. 

در یک محیط حرفه‌ای مهندس نرم‌افزار، انتقادات هیچ وقت شخصی نیستند. بلکه بیشتر اوقات در راستای بهتر شدن محصول نهایی مطرح می شوند. نکته ریز اساسی اینه که شما و همکارانتون ، یک انتقاد سازنده نسبت به یه کار ابتکارآمیز رو از توهین به شخصیت طرف، تفکیک بدین. حمله به شخصیت آدم‌ها هیچ سودی نداره و تقریبا غیرممکنه که طرف بتونه بابتش کاری رو انجام بده. ولی انتقاد سازنده، باعث کمک به پیشرفت میشه. و مهم‌تر از این‌ها یه انتقاد سازنده همیشه همراه با احترامه چرا که براساس علاقه به بهبود کار و پیشرفت طرف مقابل خواهد بود. اگه واقعا یه نفر برای شما محترم باشه، همیشه در انتخاب لغات و عبارات دقت می کنید. نزاکت در انتخاب کلمات و جملات مفید در انتقاد و پیشنهاد، مهارتیه که فقط با تمرین زیاد به دست میاد. 

در مقابل، شما نیز لازمه که هنر انتقادپذیری رو یاد بگیرید. یعنی نه تنها لازمه که در مهارت و توانایی‌هاتون، فروتن باشید، بلکه باید اعتماد داشته باشید که همکارانتون قلباً خیروصلاح و پیشرفت شما (و البته کار و پروژه)
رو در نظر دارند. 
برنامه‌نویسی هم مهارتیه که مثل هر توانایی دیگه با تمرین بهتر میشه. اگر مثلا همکارتون در مورد فرضاً توانایی شعبده‌بازی شما به شما پیشنهادی میداد، آیا این نظر رو یه حمله شخصی به هویت خودتون تلقی می کردید؟ فکر می کنیم، یعنی امیدواریم که این طور نباشه. به طور مشابه، کدی که شما می نویسید یا محصول خلاقانه ای که خلق می کنید برابر با شخصیت و ارزش هویت شما نیست. تکرار میکنیم: شما، کدی که می نویسید نیستید! شما هم این رو تکرار کنید: شما، چیزی که خلق می کنید نیستید. نه تنها لازمه که خودتون این قضیه رو باور کنید، بلکه باید همکارانتون رو هم قانع کنید که انسانها، کدی که می نویسند نیستند. 

PHOTO HERE

به عنوان مثال، این نحوه غلط حرف زدن با یه همکار با اعتماد به نفس احتمالا پایینه:‌
"بابا تو کل منطقی که روی این متد پیاده سازی کردی، اشتباهه باید از فلان مدل استاندارد که همه هم می دونن استفاده می کردی." این نحوه انتقاد، پر از الگوهای اشتباهه:‌ دارین به یه نفر میگین که کارش کلاً "اشتباه" هست (انگار که دنیا سیاه و سفیده). طلبکارانه ازش میخواین که کاری که کرده رو تغییر بده و متهمش می کنید که چیزی رو ساخته که در تضاد با باور و اعتقاد همه آدم هاست (بهش حس حماقت رو القا میکنید). جوابی که دریافت خواهید کرد، یک عکس‌العمل عموما احساسی و تدافعی خواهد بود. 

یه روش بهتر برای انتقال همان منظور ولی با کلمات مناسب‌تر می تونه اینطوری باشه:‌ "ببین این مطقی که توی این متد پیاده سازی شده یکم من رو گیج کرده. به نظرم شاید فلان مدل اگه پیاده سازی بشه باعث خوانایی بهتر کد و نگهداری راحت ترش بشه."
دقت کنید که چطور با فروتنی، مشکل قضیه رو در رابطه با خودتون مطرح میکنید نه یه مشکلی در شخص مقابل. او اشتباهی نکرده، این شما هستین که در فهم کد دچار مشکل شدید. پیشنهاد شما صرفا برای اینه که طرف مقابل به شما کمک کنه تا کد رو بهتر متوجه بشید، و احتمالا پروژه هم راحت تر به اهداف بلند مدت خودش برسه. همچنین، شما از شنونده، طلب کار نیستید. به همکارتون این فرصت رو میدید که با صلح و آرامش نظر پیشنهاد شما رو قبول نکنه. موضوع بحث حول محور کد باقی می مونه و وارد موضوع شخصیت و هنر برنامه نویسی افراد نمیشه.


## یادگیری سریع از اشتباهات
یک داستان معروف و شاید دیگه کلیشه در دنیای بازار وجود داره که در مورد مدیریه که با اشتباهش باعث میشه شرکت ۱۰ میلیون دلار رو از دست بده. روز بعد با ناراحتی وارد دفتر میشه و شروع میکنه تا وسایلش رو جمع کنه. همون طوری که انتظارش رو داشت بهش میگن که مدیرعامل توی دفتر منتظرشه. با ناراحتی و آرامی وارد دفتر میشه و یه برگ کاغذ به مدیرعامل تحویل میده. وقتی مدیرعامل می پرسه که این چیه؟‌ جواب میده: "استعفانامه منه. مگه نمیخواین من رو اخراج کنید؟‌"
مدیرعامل در کمال ناباوری پاسخ میده که "اخراج کنم؟! من همین الان ۱۰ میلیون دلار خرج تجربه و آموزش تو کردم. حالا اخراجت کنم؟!"<sup>۲</sup>

مطمئناً اغراق در این داستان زیاده ولی نکته اینه که مدیرعامل این داستان به خوبی می دونه که اخراج مدیری که اشتباه کرده، نه تنها اون ۱۰ میلیون دلار رو بر نمی گردونه بلکه باعث میشه شرکت یه مدیر خوب که به خاطر تجربه ای که به دست آورده مطمئنه اشتباهش رو تکرار نمی کنه رو هم از دست بده. 

یکی از شعارهای مورد علاقه ما در گوگل این بود:‌ "گزینه شکست، همیشه روی میز موجوده."
باور کلی شرکت این بود که اگه شما هر از گاهی شکست نخورید، یعنی به اندازه کافی در کارتون ابتکار نداشتید یا ریسک نکردین. 



---

<sup>۱</sup>
John Tukey
، ریاضیدان معروف آمریکایی و مبدع الگوریتم Fast Fourier Transform

<sup>۲</sup>
روایت های زیادی ازین داستان مطرح شده که به شرکت ها و مدیرعامل های متفاوتی نسبت داده شده اند. 

</div>