<div dir="rtl">

## ارتباطات، بخشی از کار مهندسی 

صدها کتاب متفاوت در مورد نحوه مهندسی نرم افزار و برنامه نویسی نوشته شده است. ما قصد این را نداریم که وارد جزئیات تکراری شویم ولی نکات برجسته ای در مورد نحوه ارتباطات بین اعضای یک تیم برنامه نویسی وجود دارد که حائز اهمیت و قابل ذکر هستند. صرف نظر از اینکه از چه روشی برای برنامه نویسی استفاده می کنید، یا اصولا عضوی از تیم مهندسی غیر نرم افزاری هستید، این قسمت درسهایی برای آموختن خواهد داشت. مخصوصا درسهایی درباره آن چه که «نباید» انجام داد. 

### کامنت های روی کد

نحوه کامنت گذاری روی کد بین افراد متفاوت است. کامنت های طولانی معمولاً توضیح خیلی خوبی در مورد چرایی و چگونگی یک قطعه از کد ارائه می دهند و می توانند مفید باشند. ولی نگهداری و به روز رسانی این کامنت ها وقتی که کد دائما در حال تغییر و تحول باشد بسیار سخت است و ممکن است به اطلاعات غلط و گمراه کننده منجر شود. به همین نحو، عدم کامنت گذاری کافی باعث سردرگمی برنامه نویسان آینده خواهد شد تا وقت زیادی را در پیدا کردن جواب سوال هایشان تلف کنند. کامنت خوب، چرایی و چگونگی قطعه کد را توضیح می دهد، نه این که صرفا نحوه کار کد را شرح دهد. 

مفیدترین کامنت ها در سطح یک تابع یا API نوشته می شوند و وارد جزئیات به درد نخور نمی شوند. ضرب المثل یونانی «μηδέν άγαν» به معنی «مختصر و مفید» در مورد کامنت های ایده آل صدق می کند. علاوه بر آن، سبک و مدل کامنت گذاری روی کد نیز بهتر است که بین اعضای تیم منسجم و مورد توافق باشد. این که این سبک و سیاق کامنت گذاری چطور باشد خیلی اهمیت ندارد ولی مهم است که در تیم منسجم و هماهنگ باشد<sup>۱</sup>. برای سبک و سیاق کد نویسی و کامنت گذاری تیم یک راهنما تدوین کنید و دلایل اینکه چرا این سبک را انتخاب کرده اید را شرح دهید. به عنوان مثال، به مقدمه راهنمای نحوه کدنویسی ++C در گوگل توجه کنید<sup>۲</sup>:

> زبان برنامه نویسی اصلی در بسیاری از پروژه های Open Source در گوگل، ++C است. همان طور که هر متخصص ++C می داند، این زبان، قابلیت های قدرتمند بسیار زیادی دارد. ولی این قدرت بالا، پیچیدگی های زیادی با خود به همراه دارد که در عمل می تواند باعث شود که کد شما نسبت به وجود باگ های متفاوت آسیب پذیر تر باشد و نگهداری طولانی مدت آن دشوار شود. 
<br>
<br>
هدف این راهنمای کد نویسی این است که با بیان بایدها و نبایدهای کد نویسی، همین پیچیدگی ++C را مدیریت کند. قواعد و قوانین مطرح شده در این راهنما کمک می کند که ضمن کاهش پیچیدگی های کد نوشته شده، برنامه نویسان همچنان بتوانند از همه قابلیت های زبان استفاده کنند. 
<br>
<br>
سبک و استایل کد نویسی، قواعد و قوانینی هستند که باعث خوانایی هر چه بیشتر کد می شوند. «سبک و سیاق» شاید عنوان گمراه کننده ای برای این مجموعه قوانین باشد چرا که این قوانین موضوعاتی فراتر از صرفا نحوه کد نویسی را شامل می شوند. 
<br>
<br>
یکی از راه های مدیریت بهتر کد، تاکید بر انسجام و همگون سازی است. این که هر برنامه نویسی بتواند با نگاه کردن به کد دیگری ایده کلی و هدف برنامه را به سرعت متوجه شود، بسیار حائز اهمیت است. پیروی از قاعده همگانی به ما کمک می کند که الگوهای متداول در کدهای نوشته شده در تیم را یاد بگیریم و با سرعت بیشتری کار را جلو ببریم. الگوهای مشترک و منسجم در تیم، درک و فهم برنامه را سریع تر و راحت تر می کند. اگرچه گاهی اوقات دلایل خوبی برای تغییر این قواعد و قوانین وجود دارند، ولی بهتر است که سعی کنیم آنها رو در طول مدت زمان یک پروژه ثابت نگه داریم. 
<br>
<br>
موضوع دیگری که در راهنمای کد نویسی ++C مطرح شده است، لیست خصوصیات و قابلیت هایی است که استفاده از آنها ممنوع است. زبان ++C بسیار وسیع و پیچیده است و در بعضی از موارد، یک سری قابلیت های پیشرفته این زبان را محدود یا حتی ممنوع می کنیم. این کار به ما کمک می کند که کد را ساده تر و خواناتر نگه داشته و جلوی اشکالات آینده را بگیریم. این راهنما، دلایل محدودیت ها و یا ممنوعیت ها را به شکل دقیق و مفصل توضیح می دهد. 
<br>
<br>
این راهنما، زبان ++C را آموزش نمی دهد. فرض بر این است که خواننده با این زبان برنامه نویسی آشنایی کامل دارد. 

توجه کنید که این راهنما، ادعایی در مورد روش های بهینه استفاده از زبان ++C و بهترین و سریع ترین راه توسعه نرم افزار ندارد. بلکه صرفا قواعد و قوانینی را مطرح می کند تا کد نویسی بین اعضای تیم منسجم و هماهنگ شود. 

### برچسب گذاری نامتان روی کار

هر کسی دوست دارد که اعتبار کاری که انجام می دهد را به دست بیاورد. از هنرمندی که پایین نقاشی خودش را امضا می کند تا نویسنده ای که نام خود را روی کتابی که نوشته قرار می دهد. این ماهیت انسان است که دوست دارد کاری که انجام داده توسط سایرین شناخته شود. ولی به عقیده ما، قراردادن نام برنامه نویس در ابتدای فایل های کد، باعث دردسر خواهد بود. همه ما چنین برچسب هایی ابتدای فایل های کد برنامه دیده ایم: 

PHOTO HERE 

قرار دادن نام برنامه نویس در ابتدای فایل، یک رسم قدیمی است. راستش را بخواهید، ما هر دو در گذشته چنین کاری را مرتکب شده ایم. شاید این کار در زمان های پیش که فایل های برنامه معمولاً توسط یک شخص تکمیل میشد تا یک تیم، توجیه منطقی تری داشت. امروزه اما تعداد برنامه نویسان زیادی روی یک فایل کد نویسی می کنند و قرار دادن نام برنامه نویس در ابتدای فایل، موجب سوء تفاهم، اتلاف وقت، بحث و جدل های بیخود، و ناراحتی افراد می شود. در نتیجه، ما عمیقاً مخالف قرار دادن نام برنامه نویسان روی فایل ها هستیم. شاید در یک سری شرایط خاص بتوان نام یک نفر به عنوان بهترین کاندید برای پاسخگویی به سوالات احتمالی را روی یک فایل قرار داد، ولی به طور کلی از این کار پرهیز کنید. 

PHOTO HERE 

فرض کنید به عنوان مثال، شما یک فایل جدید در پروژه تیمی خودتان درست کردید. چند صد خط کد نویسی کرده و نام خودتان به همراه علامت کپی رایت را به ابتدای فایل چسبانده و  برای بازبینی هم تیمی های خودتان فرستادید. نهایتاً کدتان را بدون هیچ مشکل و گرفتاری ای ثبت می کنید. تا اینجای کار همه چیز خوب به نظر می رسد. چند روز بعد همکار شما، آدرین تغییراتی در این فایل اعمال می کند. چه زمانی او می تواند اسم خودش را بالای این فایل قرار دهد؟ آیا باید یک باگ را برطرف کند؟ ۵ تا باگ کافی است؟ آیا باید یک تابع اضافه کند؟ دو تابع؟ چند خط کد او را لایق اضافه کردن اسمش می کند؟ فرض کنیم که شخص سومی مدتی بعد تابعی که آدرین نوشته بود را بازنویسی می کند. آیا اکنون او باید نام خود را جایگزین نام آدرین کند؟ 

نرم افزار، بر خلاف سایر محصولات خلاقانه مثل نمایشنامه، فیلم، یا رمان، هیچ وقت «تمام» نمی شود. خیلی راحت در انتهای یک فیلم می توان اسامی همه دست اندرکاران را لیست کرد، در حالی که به روز نگه داشتن لیست افرادی که در توسعه یک نرم افزار نقش دارند، کاری است لایتناهی. 
شکی نیست که شما می توانید یک تکه کد را به تنهایی بنویسید، تمام حالات خاص و نیازهای آینده را پیش بینی کنید، دائماً و به تنهایی مشکلات کد را مکتوب کنید و به تمام سوالات در قالب یک نوشته راهنما پاسخ دهید. ولی تمام این کارها از شما وقت زیادی را خواهد گرفت، وقتی که می تواند صرف کدنویسی شود. به همین دلیل است که ما توصیه می کنیم اسامی دست اندرکاران یک نرم افزار در سطح پروژه لیست شود، نه در سطح تک تک فایل های کد. بیشتر پروژه هایی که ما دیده ایم یک فایل برای نویسندگان 
«Authors»
یا دست اندرکاران 
«Contributors»
دارند که اسامی افرادی که در پروژه دخیل بودند را شامل می شود. اگر جزئیات بیشتری در مورد هر فایل می خواهید، سیستم مدیریت کد پروژه می تواند پاسخ دقیق تری به شما بدهد. طبیعتاً اگر از سیستم های مدیریت نسخه های کد استفاده نمی کنید، همه تاریخچه پروژه شما مثل اشک هایی که زیر باران ریخته شوند، از بین می روند. 

### مرور و نقد کد را در تیم اجباری کنید

برای آن که مطمئن شوید استانداردهای کد نویسی در تیمتان رعایت می شود، باید کدها را قبل از اینکه وارد محصول نهایی شوند، وارسی و مرور کنید. فرقی ندارد که در چه مرحله ای از کد نویسی این کار انجام می شود ولی باید فرایندی تعریف کنید که ایجاب کند هر قطعه کدی که وارد پروژه می شود حداقل توسط یک شخص ثانوی مرور و تایید شود تا مطمئن شویم تا جایی که می شود از اشتباهات پیش پا افتاده احتمالی جلوگیری کنیم. تغییرات در کد را در قالب قسمت های کوتاه کوتاه اعمال کنید تا مرور آن ها توسط سایر هم تیمی های شما راحت تر و سریع تر انجام شود. این کار نه تنها باعث بالاتر رفتن کیفیت محصول نهایی می شود، بلکه غرور تیمی را نیز بین اعضای پروژه تقویت می کند چرا که همه در تمام تغییرات پروژه حس مشارکت خواهند داشت. 

## تست های واقعی و فرایند انتشار نرم افزار
صرف نظر از اینکه از فرایند توسعه نرم افزار آزمون محور 
(Test-driven Development)
استفاده می کنید یا صرفاً چند تست خودکار برای ارزیابی کلی سیستم خود دارید، لازم است که مراحل و فرایند دقیق و منسجمی برای انتشار نرم افزار خود تعریف کنید. هر چه تعداد تست های شما بیشتر باشد، با اطمینان بیشتری می توانید قابلیت های جدید را اضافه کنید یا مشکلات نرم افزار خود را برطرف کنید. تست های خودکار باید جزوی از مراحل اضافه شدن و مرور کد جدید در پروژه باشد. فرایند انتشار نرم افزار شما باید به قدری سبک و سریع باشد که شما بتوانید مکرراً (مثلا هر هفته) یک نسخه جدید ارائه بدهید. ولی به همان اندازه باید کامل و دقیق باشد تا ایرادات احتمالی قبل از اینکه به کاربران شما برسند، پیدا شوند. 


------
<sup>۱</sup>
قسمت کامنت گذاری در کتاب «The Art of Readable Code» نوشته Dustin Boswll در این باره بسیار مفید است. 

<sup>۲</sup>
https://github.com/google/styleguide

</div>
