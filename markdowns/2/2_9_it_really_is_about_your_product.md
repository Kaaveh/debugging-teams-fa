<div dir="rtl">

## به هر حال، محصول نهایی مهم است! 

تمام عادت ها و آداب و رسومی که در باب فرهنگ و اصول ارتباطات تیمی مطرح کردیم بر خلاف آن چه که به نظر می رسد، بین تیم ها عموماً مشترک است. تجربه به ما نشان داده است که ساختن یک فرهنگ خوب تیمی که در آن اعضا به نحوه ارتباطشان با یکدیگر اهمیت می دهند، باعث می شود که وقت مفید بیشتری صرف نوشتن کد شود تا در راستای جر و بحث های بی نتیجه تلف شود. 

تیم های قدرتمند، تصادفی به وجود نمی آیند. رهبران و بنیان گذارانی که با دردسر های توسعه نرم افزار توسط یک تیم به هم ریخته آشنا هستند، با دقت بذر یک تیم قوی را می کارند و از آن نگهداری می کنند. چنین تلاشی از همان نقطه آغاز، باعث می شود تیمی تشکیل شود که خود به خود اشخاصی با فرهنگو آداب مشابهی جذب می کند. از فواید جانبی این کار این است که فرایند های کارآمد ارتباطی درون تیمی، دردسر های شروع به کار را برای اعضای جدید تیم کاهش می دهد. بدون چنین عناصری، اعضای جدید وقت زیادی را در راستای یادگیری روش کار تیم تلف می کنند، یا اگر موفق به یاد گیری نشدند سعی می کنند که روش های خودشان را از تیم هایی که قبلاً عضو آنها بودند، به تیم شما تحمیل کنند (که ممکن است خوب یا بد باشد.).

اگرچه پیدا کردن اعضای مناسب جدید، و تعریف کردن ارزش های درست برای تیم اهمیت بالایی دارند، ولی هیچ چیز به اندازه نحوه ارتباطات بین اعضا، در فرهنگ تیم شما تاثیر نمی گذارد. شرح ماموریت، فهرست ایمیل ها، کامنت های روی کد، مستندات مکتوب و حتی روش های تصمیم گیری در تیم، همگی در اصل نحوه ارتباطات تیم شما را تعریف می کنند. بارها آدم ها از دیدن  میزان اهمیت آداب معاشرت تیمی چه از لحاظ روانی و چه از لحاظ زحمت و زمان در ساخت یک تیم قدرتمند، شگفت زده می شوند. ولی واقعیت همین است. نهایتاً محصول شما نیز با کاربران در ارتباط خواهد بود. 

صرف نظر از آداب و رسوم ارتباطی و فرهنگ تیمی شما، هر گروه کارامدی، در عمل یک رهبر دارد. در فصل بعد، به این نکته می پردازیم که ویژگی های یک رهبر موثر چیست، و چرا نقش او در تیم احتمالاً با چیزی که فکر می کنید متفاوت است. در مورد این نیز بحث می کنیم که چرا تمام اعضای تیم باید با اصول اولیه رهبری تیم آشنا شوند. 

</div>
