<div dir="rtl">

## چرا باید به فرهنگ تیمی اهمیت داد؟

جواب کوتاه این است که اگر به فرهنگ تیمتان توجه نکنید، خیلی زود انسانهایی که صرفاً اعتماد به نفس بیشتر یا نظر و صدای بلندتری دارند فعالیت های تیم شما را تحت الشعاع قرار می دهند. البته ممکن است نتیجه خیلی هم بد نشود و به طور اتفاقی تیم شما با یک فرهنگ سالم، خیلی کارامد به وظایفش ادامه دهد. ولی اکثر اوقات خوش شانس نخواهید بود و متوجه می شوید که انرژی زیادی که تیم می توانست صرف طراحی و پیاده سازی نرم افزار کند، برای بحث و جدال های الکی هدر داده است. از سوی دیگر، باید برای داشتن فرهنگ تیمی‌ای تلاش کرد که برای همه اعضای تیم ارزشمند باشد و همگی حاضر باشند از آن دفاع کنند. اگر ارزش های تیمی شما مورد قبول همه نباشد، نمی توان یک شخصیت منحصر به فرد برای تیم تعریف کرد. گذشته از این، اعضای جدیدی که به تیم اضافه می شوند خیلی راحت می توانند که فرهنگ تیمی را خراب کنند. 

اولین اشتباه بیشتر تیم‌ها این است که فرض میکنند این رهبران تیم‌ها هستند که فرهنگ تیم را تعریف می کنند. درست است که بستر اولیه ارزشهای تیمی توسط بنیانگذاران تیم مشخص شده‌اند و رهبران تیم برای تقویت فرهنگ تیمی تلاش می کنند، ولی همه اعضای تیم در تعریف، مراقبت و دفاع از این فرهنگ، مسئول هستند. وقتی عضو جدیدی وارد تیم می شود، خلق و خوی تیم را نه از رهبر تیم بلکه از تک تک اعضای گروه یاد میگیرد. به عنوان مثال، وقتی شما کار عضو جدید تیم را با او مرور کرده و توضیح می دهید که تیم شما چطور کار می کند، در حقیقت او را با ارزش های تیمی خودتان آشنا میکنید. اعضای جدید، به نحوه کار کردن و یا بحث کردن سایر افراد تیم با همدیگر نیز دقت می کنند و با خلق و خوی تیم آشنا می شوند. 

فرهنگ تیمی «قوی»، فرهنگی است که نسبت به تغییرات مثبت قابل انعطاف، ولی در مقابل تغییرات رادیکال و منفی، مقاوم، باشد.
موفق ترین تیم‌ها آنهایی هستند که بیشتر سعی و کوشش اعضای آنها روی طراحی و تولید یک نرم افزار خوب متمرکز شده است. اگر تمرکز اصلی و اولیه تیم شما روی هر چیز دیگری (مثل مهمانی گرفتن، جلسه های طولانی، رقابت و سبقت گرفتن از همدیگر) باشد، اگرچه ممکن است که دوستی و رفاقت بین اعضای تیم تقویت شود، ولی نهایتاً وقت و انرژی زیادی برای توسعه نرم‌افزار پیدا نخواهید کرد. اگر شما با کدنویسی، توسعه و تولید نرم افزار به رضایت شغلی می‌رسید، کاملاً به نفع شماست که یک تیم با یک فرهنگ قوی پیدا کنید و تلاش کنید که این فرهنگ حفظ شود. ممکن است تیم شما بدون یک فرهنگ قوی و کارآمد، موفق شود که یک نرم افزار خوب تولید کند، ولی قطعاً این کار برای چنین تیمی هزینه های مادی‌،‌ زمانی و صرف انرژی بسیار بیشتری خواهد داشت. فرهنگ قوی در تیم بی‌شک عامل بهره‌وری بیشتر، توانایی و شادی بالاتر اعضا خواهد بود. 

 نکته جالب اینجاست که یک فرهنگ خوبِ تیمی، خود عامل جذب بهترین نیروها خواهد بود. در دنیای نرم افزارهای متن باز،
اگر شما پروژه خود را بر پایه اصول 
HRT
جلو ببرید و تمرکز تلاش خود و اعضای تیم را حول محور کدنویسیِ منظم و خوب قرار دهید، پروژه شما افرادی را به خود جذب خواهد کرد که‌ برای تواضع، احترام و اعتماد در ارتباطات تیمی ارزش قائل هستند. ولی در مقابل اگر خلق و خوی تیمی شما، پرخاشگرانه و پر از جر و بحث های بیخود باشد، افراد مشابهی را جذب خواهد کرد. 

این قضیه را بارها در بنیاد نرم‌افزار
Apache
تجربه کردیم. بنیاد، مجموعه‌‌ای از تیم های توسعه نرم‌افزار است که بر اساس مدل و اصول مشترک و توافقی کار میکنند. وقتی یک عضو جدید وارد این انجمن میشود و به دلیل عدم اطلاع یا شاید سوءقصد طوری رفتار میکند که مطابق اصول و ارزش های گروه نیست، سایرین سعی می کنند که به او (گاهاً به آرامی و بعضی اوقات ..همم.. نه چندان آرام) آموزش بدهند. اگر عضو جدید از خلق و خوی تیمی انجمن خیلی خوشش نیاید، معمولا از گروه خارج شده و به دنبال پروژه های دیگری میگردد که با فرهنگ او منطبق تر باشند. 

در شرکت‌های نرم‌افزاری، انتخاب عضو جدید معمولاً از طریق مصاحبه و استخدام انجام می شود. ارزیابی تطابق فرهنگی یا تلویحاً در طول سنجش مهارت ها انجام می شود یا صریحاً در یک مرحله مشخص در طول مصاحبه مورد بررسی قرار خواهد گرفت. شرکت گوگل روش شفاف و صریح را انتخاب کرده و یک مرحله مشخص از کل فرایند مصاحبه استخدامی را به ارزشیابی و بررسی این موضوع اختصاص می دهد که آیا کاندید مورد نظر از لحاظ خلق و خو با تیم سازگار است یا خیر. هر اندازه که یک داوطلب جایگاه شغلی از لحاظ فنی و مهندسی، شخص باهوش و با استعدادی باشد، اگر در توانایی های کار تیمی ضعیف باشد، مصاحبه کننده بازخورد منفی‌ای خواهد داشت. 

اگر به تطابق فرهنگی رفتار افراد در حین مراحل استخدام توجه نکنید، نهایتا مجبور می شوید که وقت و انرژی زیادی را صرف این موضوع کنید که یا عضو جدید را به نحوی با تیم تطبیق دهید، یا او را از تیم خارج کنید. صرف نظر از نتیجه، هزینه این کار به قدری زیاد خواهد بود که شما را وادار کند قبل از استخدام یک فرد، او را به خوبی از لحاظ تطابق رفتاری با تیم ارزیابی کنید و مطمئن شوید که با تیم شما به خوبی کار خواهد کرد. 

> ارزیابی تطابق فرهنگی 
> <br>
> تنها روشی که می توان به وسیله آن مطمئن شد که اعضای جدیدی که به تیم اضافه می شوند، با تیم به خوبی کار خواهند کرد این است که این امر در مراحل مصاحبه استخدامی مورد ارزیابی قرار گیرد. خیلی از شرکت‌های بزرگ (مثل گوگل) اصولاً یکی از معیارهای ارزیابی استخدامی‌اشان، تطابق فرهنگی است. بعضی دیگر از شرکت‌ها این قضیه را حتی یک مرحله دیگر جدی تر در نظر میگیرند و بررسی خلق و خوی و تطابق فرهنگی را حتی قبل از ارزشیابی مهارت‌های فنی و مهندسی انجام می دهند. آنها افرادی که از نظر فرهنگی با تیمشان منطبق نیستند را حتی برای ارزیابی فنی لحاظ نخواهند کرد. این پروسه دقیق، برای ساخت یک تیم قوی بسیار حیاتیست. تیم های فوق‌العاده، اتفاقی به وجود نمی‌آیند، بلکه برعکس با وسواس و دقت بنیان‌گذاران و کارمندان اولیه در حفظ فرهنگ تیمی شکل میگیرند. 

</div>
