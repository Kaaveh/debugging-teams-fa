<div dir="rtl">

## همگام سازی اعضای تیم

به طور کلی، هدف از همگام سازی اعضای تیم این است که اولاً تمام افراد روی اهداف ‌مشترک تیم توافق داشته باشند و ثانیاً روشهای ارتباطی بین افراد، مورد تایید همه‌ی تیم باشد. 

### شرح ماموریت - نه، واقعا! 

وقتی کلمه «شرح ماموریت» را می شنوید، احتمالا اولین چیزی که به ذهنتان برسد آگهی های بازاریابی بی روح و بی مزه بعضی از شرکت های بزرگ باشد. مثلا در زیر یکی از این شرح ماموریت ها را که متعلق به یک شرکت بزرگ مخابراتیست و بهتر است اسمش را مطرح نکنیم، می بینید: 

> مقصد ما تبدیل شدن به تحسین آمیز‌ترین و با ارزش ترین شرکت دنیاست. هدف ما غنی سازی زندگی شخصی مشتریانمان، موفق تر کردن زندگی کاری آنها با عرضه هیجان انگیزترین و پرکاربرد ترین سرویس های مخابراتی است، در حالی که همزمان برای سهام داران شرکت نیز سودآوری کنیم. 

جالب این که من هنوز هیچ کس رو پیدا نکردم که این شرکت خاص را تحسین کرده باشد! 

یک مثال دیگر از یک شرکت بزرگ دیگر: 

> عرضه کردن راه حل های کاربردی در کمترین زمان در جهت پاسخگویی به نیاز مشتریان. 

اصلاً این یعنی چه؟ در عمل جمله بالا برای هرکاری و هر شرکتی می تواند معنی داشته باشد. اگر ما در شرکت بالا کار می کردیم، احتمالاً نمی توانستیم تشخیص دهیم که بین شستن ماشین، درست کردن درز لوله ها، یا تحویل دادن پیتزا، کدام کار اهمیت بیشتری برای شرکت دارد. این چنین مغلطه هایی از طرف شرکت های عظیم هستند که واژه «شرح ماموریت» را بدنام کرده است. 

نوشتن شرح ماموریت تیمی، بهترین راه برای تیم های با کیفیت و کارآمد است تا بتوانند محدوده کاری خود را مشخص کرده و مسیر خودشان را اجمالاً تعریف کنند. درست است که نوشتن این شرح ماموریت ممکن است زمان بر و طاقت فرسا باشد ولی می تواند با تعریف آنچه که تیم شما باید یا نباید<sup>۱</sup> انجام دهد، بالقوه به اندازه سالها کار را برای شما وقت و زمان صرفه جویی کند.

وقتی گوگل تصمیم گرفت که توسعه 
Google Web Toolkit
یا به اختصار GWT
را به شکل یک پروژه متن‌باز
ادامه بدهد، ما به عنوان مشاور در کار دخیل شدیم. ما تفاوت های یک پروژه متن‌باز با غیر متن‌باز را با دقت مرور کردیم و به طور خاص به این خصوصیت از دنیای توسعه نرم افزارهای متن باز توجه کردیم که در آن هر کسی از هر جایی می تواند در پروژه وارد شود، نظرش را مطرح کند، در بخشی از کد مشارکت داشته باشد یا طرح و برنامه ای را زیر سوال ببرد<sup>۲</sup>
. بعد از بررسی تمام این چالش ها، نهایتاً به تیم پیشنهاد دادیم تا یک شرح ماموریت تیمی شامل تمام اهداف پروژه و همینطور لیست مواردی که هدف این پروژه نیست تهیه کنند و در معرض عموم شرکت کنندگان در پروژه قرار دهند. 

بعضی از اعضای تیم این پیشنهاد را رد کردند در حالی که بعضی دیگر به نظر کنجکاو شدند. خوشبختانه رهبر تیم از این پیشنهاد خیلی استقبال کرد. وقتی دور هم نشستیم تا این شرح ماموریت را تعریف کنیم، بحث های زیادی در مورد محتوا و نحوه نگارش این نوشته شکل گرفت. نهایتاً بعد از چند روز مذاکره نه تنها یک شرح ماموریت دقیق و عالی تنظیم شد، بلکه تیم موفق شد که یک سند دیگر در رابطه با اینکه «چطور GWT را بهتر کنیم» تهیه کند. آنها حتی یک قسمت از شرح ماموریت را به طور خاص به مواردی که هدف پروژه نیست، اختصاص دادند. در زیر این شرح ماموریت آورده شده است: 

> ماموریت GWT این است که تجربه کاربران در دنیای وب را به طور بنیادی ارتقا دهد. این کار از طریق فراهم کردن ابزارهای مبتنی بر Java برای توسعه‌دهندگان وب انجام می شود تا آنها بتوانند به راحتی برای هر مرورگر مدرنی، امکانات AJAX فراهم کنند. 

جمله بالا محتوای زیادی را در خود جمع کرده است و ما معتقدیم که این یک مثالِ خیلی خوب از یک شرح ماموریت ایده آل است. این شرح ماموریت، هم هدف را تعریف میکند: ارتقای تجربه کاربران در دنیای وب، و هم محدوده فعالیت را مشخص میکند: ابزارهای مبتنی بر Java.

چندین سال بعد وقتی با مدیر این تیم شام میخوردیم، فیتز بابت حمایت های او در رابطه با نوشتن این شرح ماموریت بسیار تشکر کرد. مدیر آن تیم ولی اعتراف کرد که وقتی این ایده را برای اولین بار شنید احساس کرد که این کار یک اتلاف وقت اساسی خواهد بود. ولی وقتی که با مهندسین تیمش شروع به بحث و مناظره در رابطه با محتوای این شرح ماموریت کرد، متوجه اهمیت این کار شد چرا که فهمید مهندسین ارشد تیم کلا و اصولاً با اهداف پروژه موافق نیستند! 

نوشتن شرح ماموریت به تیم GWT کمک کرد تا همان ابتدا با اختلاف نظرات بین اعضای تیم مواجه شده و سعی کنند در رابطه با خط مشی کلی محصول نهایی به توافق برسند. مسئله ای که می توانست بعدها روی سرعت یا حتی موفقیت پروژه تاثیر بگذارد. آنها شرح ماموریت تیمی خودشان را در معرض دید همه روی وب قرار دادند و نه تنها تمام اعضای تیم با دقت از آن تبعیت کردند، بلکه زمان زیادی که می توانست صرف جر و بحث با افراد جدید در مورد اهداف و مسیر پروژه بشود، حفظ شد. صرفاً کافی بود که تازه واردها را با شرح ماموریت تیم آشنا کنند تا جواب بسیاری از سوالاتشان را بگیرند. 

PHOTO HERE

شرح ماموریت، تضمین می کند که پروژه شما از مسیر خود خارج نشود. این سند ولی نباید یک مانع سنگین جلوی تغییرات در کار شما باشد. اگر محیط کاری یا طرح و برنامه شرکت یا پروژه شما به شکل اساسی‌ای تغییر کرد، اعضای تیم باید با خودشان صادق باشند و شرح ماموریت را مجدداً ارزیابی کنند و محتوای آن را به روز کنند. ایجاد تغییر در قانون اساسی تعمداً کار سختی است تا افراد هر موقع که دلشان خواست نتوانند آن را تغییر دهند. ولی در یک سری شرایط خاص، تغییرات در قانون اساسی امکان‌پذیر هستند و می توانند مورد بررسی قرار بگیرند. اگر سمت و سوی یک محصول یا یک شرکت به ناگهان و به هر دلیلی تغییر کند، شرح ماموریت تیم نیز باید متناسب با آن به روز شود. 


### جلسه های کارآمد 

بیشتر آدم ها به «جلسه‌ها»، به عنوان یک نیاز ولی یک بلای گریزناپذیر نگاه می کنند. با وجود آنکه می توان با کمی مهارت این جلسه ها را بسیار موثر و کارآمد برگزار کرد، اکثر اوقات این اتفاق نمی افتد و جلسات، بیش از اندازه طولانی و نامنظم انجام می شوند. ما جلسه ها را همان طور دوست داریم که تصفیه خانه های فاضلاب شهری را دوست داریم: دورادور، کم تعداد و همسو با مسیر باد! 

با مخوف ترین نوع جلسه ها شروع میکنیم: جلسات ایستاده دوره‌ای<sup>۳</sup>. 
<br>
معمولاً این جلسه هر هفته انجام می شود و محتوای آن باید به معرفی افراد یا تغییرات جدید و همین طور اطلاعیه های ساده محدود شود. اعلان آخرین وضعیت به نوبت از تک تک افراد گروه صرف نظر از این که آیا خبر جدیدی دارند یا نه، حوصله سربر و باعث اتلاف وقت است. این طور جلسات با شما کاری میکنند که دلتان میخواهد با مشت به گلوی خودتون بزنید تا هرچه سریع تر تمام شوند! 

هر موضوعی که نیاز به بحث عمیق تر داشته باشد باید خارج از این نوع جلسات و فقط با حضور افراد مرتبط مورد بررسی قرار بگیرد. کسی که مدیریت جلسه را به عهده دارد باید از باز شدن یک موضوع خاص در جلسه جلوگیری کند و لیستی از موضوعات «حاشیه» تهیه کند تا بعد از جلسه، فقط اعضای مربوطه، به آنها رسیدگی کنند. اگر این کار در تیم شما تبدیل به یک عادت شود، خیلی راحت می توان موضوع جلسه‌های ایستاده روزانه را حول اعلان وضعیت های کلی متمرکز کرد. نکته‌ی مهم در این نوع از جلسه ها این است که اعضای تیم باید با ترک جلسه وقتی که اعلان های اصلی تمام شد، احساس راحتی کنند. اگر موضوعی برای اعلان وجود نداشته باشد، یا یک ایمیل برای اشتراک گذاری آخرین وضعیت ها کافی باشد، شک نکنید که می توانید از جلسه گرفتن صرف نظر کنید. زیاد دیده شده که افراد به جلسات اعلان وضعیت می روند چون آن جا را جایی برای اطلاع یافتن از آخرین اخبار می بینند و احساس می کنند که اگر شرکت نکنند، از تحولات تیمی جدا می مانند. مته به خشخاش نمی گذاریم ولی این کار به وضوح دیوانگیست! 

>  <b> جلسات ایستاده روزانه </b>
<br>
بعضی از مهندسین روی این نوع جلسات روزانه قسم می خورند و معتقدند که از آخرین اصول علمی Agile پیروی می کنند. این جلسات قابل قبولند اگر که کوتاه، مختصر و بدون حاشیه باشند. معمولاً در ابتدا این نوع از جلسه ها کوتاه شروع می شوند (حدود پانزده دقیقه)، به این طریق که همه حقیقتاً از جا بلند می شوند و در مورد آخرین وضعیت کار خود به دیگران یک گزارش ساده می دهند. اما بدون مراقبت و احتیاط مداوم، خیلی زود این جلسات می توانند به دورهمی های طولانی سی دقیقه ای یا بیشتر تبدیل شوند که افراد حاضر، بی هدف در مورد کار خود توضیحات مفصل می دهند. گاهاً افراد این طور نشست ها را با جلسه های روان درمانی اشتباه می گیرند! اگر تیم شما به جلسات ایستاده روزانه احتیاج دارد، یک نفر باید تصدی امور را به دست گرفته و جلسه را مدیریت کند. 

اگر در تلاش برای طراحی چیزی جدید هستید، سعی کنید که جلسه شما بیشتر از پنج نفر را شامل نشود. تصمیم گیری و نقشه کشی با حضور بیشتر از پنج نفر در اتاق عملاً غیر ممکن است، مگر آن که فقط یک نفر تصمیم گیرنده اصلی باشد. اگر باور نمی کنید با پنج نفر از دوستانتون به مرکز شهر بروید و شش نفره سعی کنید بر سر یک مسیر برای بازدید از تعدادی از مراکز توریستی شهر توافق کنید. به احتمال قوی شما نیمی از روز را در یک گوشه از خیابان مشغول جر و بحث خواهید بود مگر آن که یک نفر را به عنوان داور منصف انتخاب کنید که جای تیم تصمیم گیری کند. 


PHOTO HERE 

اصولاً جلسه ها باعث تداخل در زمان مفیدی می شوند که ما با الهام از پال گراهام<sup>۴</sup> آن را «زمان سازندگی» می نامیم. برای هر کسی مخصوصا برنامه نویسان، ورود به «قلمرو تمرکز» در کنار مزاحمت جلسه های گاه و بی گاه، می تواند دشوار باشد. در تقویم خود محدوده های زمانی سه یا چهار ساعتی را تحت عنوان «مشغول» یا حتی «سازندگی» ثبت کنید و روی کار خودتان تمرکز کنید. اگر مجبورید که یک جلسه را برنامه ریزی کنید، سعی کنید که زمان جلسه بلافاصله بعد یا قبل از یک وقفه دیگر مثل ساعت ناهار یا انتهای روز باشد. در گوگل یک سنت قدیمی (که متاسفانه گاهی اوقات نادیده گرفته می شود) تحت عنوان «پنج شنبه های بی جلسه<sup>۵</sup>» وجود دارد تا افراد بتوانند از زمان خود برای تمرکز روی کار استفاده کنند. این می تواند یک قدم خوب اولیه باشد در مسیری به سمت بیست یا شاید سی ساعت زمان سازندگی در بازه های زمانی بزرگتر. 

پنج قانون ساده برای مدیریت جلسات: 
- فقط افرادی را دعوت کنید که قطعاً نیاز است که در جلسه باشند. 
- دستور جلسه داشته باشید و قبل از جلسه آن را به تمام افراد ارسال کنید. 
- اگر به اهداف مورد نظر در جلسه رسیدید، جلسه را زودتر تمام کنید. 
- از به حاشیه رفتن جلسه جلوگیری کنید 
- سعی کنید که زمان جلسه نزدیک به سایر وقفه های روزانه مثل ساعت ناهار یا انتهای روز باشد. 

اگر قرار است جلسه‌ای را تنظیم کنید، یک دستور جلسه که حاوی موضوعاتی است که قرار است در جلسه مورد بحث قرار بگیرند آماده کنید و آن را حداقل یک روز قبل از جلسه برای تمام افراد ارسال کنید تا بدانند چه چیزی در انتظارشان است. تا جایی که می شود تعداد کمی را به جلسه دعوت کنید: فراموش نکنید که ارتباطات همگام چقدر هزینه بر هستند. ما افرادی رو میشناسیم که آشکارا به دعوت هایی که حاوی دستور جلسه نیستند بی محلی می کنند. 

فقط افرادی را دعوت کنید که واقعاً در جهت اهداف جلسه نیاز است که حضور داشته باشند. بعضی از افراد بعد از این که دیدند گاهاً عده‌ای در جلسه مشغول پاسخ دادن به ایمیل یا کار شخصی هستند، ورود لپ تاپ‌ها به جلسات را ممنوع کردند. اما این صرفاً راه حلی است برای یکی از علائم مشکل و نه راه حل علت اصلی مسئله. کسانی که در جلسه مشغول خواندن ایمیل های خودشان هستند احتمالاً از همان ابتدا نیازی به حضور در جلسه نداشتند. 

مسئول جلسه باید واقعاً مسئولیت جلسه را به عهده گرفته و در قطع کردن صحبت های حاشیه‌ای یا افرادی که موضوع را انحصاری می کنند، دریغ نکند. این کار، هرچند سخت ولی مفید و با ارزش خواهد بود. مهم تر از هر چیزی، از اتمام جلسه زودتر از موعد و وقتی که اهداف جلسه به دست آمده، نترسید. 


### کارکردن در یک تیم با «چالش‌های جغرافیایی» 

وقتی عضو تیمی هستید که اعضای آن در شهرهای مختلف پخش هستند، یا شما از سایر تیم دور هستید، نه تنها باید روش های متفاوتی برای برقراری ارتباط پیدا کنید بلکه مجبور خواهید بود که تلاش بیشتری در ارتباطات خود داشته باشید. وقتی اعضای تیم از هم دور باشند تصمیم ها باید مکتوب شوند و معمولاً با ایمیل بین همه تیم به اشتراک گذاشته شود. اگرچه گفتگوها ممکن است از طریق سیستم های پیام رسان آنلاین انجام شود، تیم باید راهی پیدا کند که اطلاعات برای همه در دسترس باشد. تماس های ویدیویی نیز روش خیلی خوبی برای برقرای تماس های کوتاه هستند، مخصوصاً که این روزها تقریباً همه لپ‌تاپ ها مجهز به دوربین هستند. 

ما در پروژه Subversion یک شعار داشتیم: «اگر صحبتی در ایمیل نیامده باشد، هیچ وقت مطرح نشده است». افراد ممکن است در تالارهای آنلاین مدت زمان زیادی را صرف گفتگو و ایده‌پردازی کنند ولی برای اینکه مصوبه‌ها را «واقعی» کنند، باید به فکر سایر افراد تیم که در تالار آنلاین حضور نداشتند نیز باشند. با اجبار به اشتراک گذاری این نوع گفتگوها در ایمیل برای کل تیم، به همه اعضای تیم این فرصت را می دهیم تا ببینند که چطور یک تصمیم گرفته شده (و اگر نیاز است، نظر خودشان را نیز مطرح کنند). این موضوع به خصوص برای تشکیل تیم های «اجماع محور» حائز اهمیت است. 

صحبت کردن با یک نفر در یک مکان دور باید به اندازه سر زدن به میز کارشان، بی دردسر باشد. اگر شما از سایر افراد تیم دور هستید، خیلی بیشتر از همیشه با سایر افراد تیم (از روش های مختلف مثل نرم افزارهای پیام رسان، تالارهای گفتگوی آنلاین، ایمیل، تماس ویدیوی یا تلفنی) در ارتباط باشید. تلاش کنید تا مطمئن شوید که همه نه تنها از حضور شما مطلع هستند بلکه در جریان کاری که شما انجام می دهید نیز هستند. مهم تر از همه، قدرت گفتگوهای دو نفره را دست کم نگیرید. 

بِن زمانی در تیم خود شخصی داشت به اسم کُری که در دفتر شرکت در یک شهر دیگه شروع به کار روی یک پروژه جدید کرده بود. کُری در برقراری ارتباط با سایر اعضای تیم با دشواری های زیادی روبرو بود. او این مشکل را در جلسه هفتگی با بِن مطرح کرد و بِن از او خواست که برای یک هفته به دفتر کار سایر اعضای تیم بیاید تا پروژه را با هم شروع کنند. کُری در ابتدا به دلیل هزینه های پرواز و هتل نسبت به این سفر دو دل بود و به فواید آن خیلی فکر نمی کرد. نهایتاً با یک سفر دو روزه پیش سایر افراد تیم آمد و خیلی سریع متوجه مزایای دیدار هم تیمی ها شد. نه تنها از مکالمات راحت و حضوری با هم تیمی های جدید خودش استفاده کرد، بلکه با ناهار خوردن های مشترک و بیرون رفتن های تیمی با خصوصیات اخلاقی آن ها نیز آشنا شد. کُری و سایر افراد تیم همدیگر را به عنوان یک انسان بیشتر شناختند. در نتیجه، مکالمات بعدی با راحتی بیشتری ادامه پیدا کرد با وجود این که کُری هزار مایل از سایرین دور بود. 

> <b> هیچ چیز جای دیدار حضوری را نمی گیرد </b>
<br>
نکته‌ای که در اینجا قابل توجه است این است که با وجود تمام پیشرفت های شبکه‌های اجتماعی و تکنولوژی‌های تماس ویدیویی، هنوز هیچ چیز نمی تواند جای صمیمیت و راحتی ارتباطات حضوری و واقعی دو نفر را بگیرد. اگر شما میخواهید پروژه جدیدی را با یک نفر شروع کنید یا صحبت خیلی مهمی با یک نفر در شرکتتان دارین و بودجه سفر نیز در دسترس است، تقریبا همیشه زحمت و هزینه دیدار حضوری به صرفه خواهد بود. صحبت حضوری اثری در حافظه انسان می گذارد که هیچ صحبت تلفنی یا تصویری‌ای نمی تواند اثری مشابه یا حتی نزدیک داشته باشد. <br>
خیلی از افراد به دلیل هزینه های سنگین سفر، با این ایده موافق نیستند. درست است که شاید شرکت های کوچک نتوانند از عهده هزینه چنین سفرهایی برآیند ولی بیشتر شرکت های بزرگ تر استطاعت مالی این کار را دارند. هزینه عدم دیدار حضوری اعضای تیم، به مراتب بیشتر از آن چیزی است که فکر می کنید. 

صرف نظر از این که چقدر با همکاران خود از طریق ایمیل یا تماس تلفنی و ویدیویی در ارتباط هستید، هر از گاهی بلیط هواپیما بگیرید و با هم تیمی ها  دیدار کنید. این قضیه نه تنها برای کارمندان و تیم های دورکار، بلکه برای افرادی که در دفتر غیر اصلی شرکت کار میکنند نیز صدق می کند. هر از گاهی به شهری که دفتر اصلی شرکت در آنجاست سفر کنید و با اعضای شرکت به شکل حضوری صحبت کنید. 

 
### مستندات طراحی نرم افزار

برای مهندسین نرم افزار بسیار سخت است تا بتوانند هنگام شروع یک پروژه، جلوی تمایل شدید به شروع کدنویسی را بگیرند و روی مستندات نوشتاری طرح و برنامه ریزی اولیه پروژه کار کنند. ولی کدنویسی بدون طرح و برنامه معمولاٌ نتیجه مفیدی نمی دهد مگر آنکه بخواهید روی یک نسخه آزمایشی یا نمونه اولیه یک ایده کار کنید. بیشتر مهندسین قبل از طراحی و نقشه کشی کلی نرم افزار، برای کد نویسی عجله می کنند و این کار پروژه را به سمت شکست هدایت می کند. 

یک مستند مکتوب طرح نرم افزار معمولاً یک مالک دارد، توسط دو یا سه نفر نوشته شده و عده‌ی بیشتری آن را مرور کرده اند. این نوشته، نه تنها برنامه کلی آینده پروژه شما را مشخص می کند بلکه یک روش بهینه و به صرفه ارتباطی برای در جریان گذاشتن تمام اعضای تیم درباره چرایی و چگونگی جزئیات فنی پروژه است. در این مرحله، چون هنوز هفته ها (یا ماه ها) را صرف کد نویسی نکرده اید، قبول کردن انتقادات و عملی کردن پیشنهادها بسیار راحت تر است و نهایتا شما یک محصول بهتر با پیاده سازی مفید تر خواهید داشت. از این گذشته، مستند طرح نرم افزار شما می تواند به شما در زمان بندی پروژه و تقسیم کار بین اعضا نیز کمک کند. وقتی کار برنامه نویسی را شروع کردید، توجه کنید که مستند طرح نرم افزار یک نوشته زنده است و مطالب آن روی سنگ حکاکی نشده اند. شما و تیم شما همراه با رشد و پیشرفت پروژه باید طرح و نقشه نرم افزار را مرتباْ به روز کرده و تغییراتی که به مرور ایجاد کرده اید را مستند کنید. البته که به عمل کار برآید و به سخندانی نیست. بیشتر تیم ها در عمل هیچ نوشته مستندی ندارند و بعضی دیگر برای مدت زمان خوبی در ابتدای کار، مستندات طراحی فوق العاده ای آماده می کنند ولی به مرور آنها را به روز نمی کنند. 
					
تمام این صحبت ها را کردیم ولی دقت کنید تا از آن سمت بوم نیافتید! ما آدم‌های وسواسی‌ای را هم دیده‌ایم که برای یک برنامه ساده و کوتاهِ صد خطی، چهار صفحه طراحی نوشته اند. اگر مدت زمانی که طول می کشد تا کل پروژه را از ابتدا پیاده سازی کنید کمتر از مدت زمانی است که صرف نوشتن طرح و نقشه نرم افزار کرده‌اید، این مستند سازی به وضوح یک اتلاف وقت بوده است. از تجربه خود برای قضاوت در مورد نیاز یا عدم نیاز به طرح نرم‌افزار استفاده کنید. 
				

----

<sup>۱</sup>
«نباید» ها بی اندازه اهمیت دارند. «نه» گفتن به آنچه که حواس تیم شما رو از مسیر اصلی پرت کند از عوامل مهم موفقیت تیمی است. 

<sup>۲</sup>
ما معمولاً روند توسعه نرم افزار را به ساختن یک خانه کاغذی روی یک تشک کشسان حرکات آکروباتیک تشبیه کرده ایم. این کار نیاز به صبر بالا، دقت کافی و همینطور حوصله برای سر و کله زدن با افراد بی دقتی را دارد که بی مهابا به روی تشک می پرند. 

<sup>۳</sup>
Standup Meetings

<sup>۴</sup>
http://www.paulgraham.com/makersschedule.html

<sup>۵</sup>
یکی از معاونین شاخه مهندسی گوگل، وین روزینگ، این سنت را در سال 2001 با هدف افزایش کیفیت زندگی مهندسین آغاز کرد. فیتز همیشه پنج شنبه های خودش را کامل مسدود می کرد تا کسی با او جلسه نگذارد. این کار نسبتا خوب جواب می داد هرچند که باید با دقت از آن مواظبت میکرد و هر از گاهی نیز نیاز بود تا به افرادی که در یک روز پنج شنبه جلسه تنظیم کرده اند، ایمیل های نه چندان خوش اخلاقانه ای ارسال کند. 


</div>
