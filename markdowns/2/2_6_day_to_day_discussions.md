<div dir="rtl">

## مکالمات روزمره 

با فرض بر این که اهداف کلی پروژه مورد تایید تمام اعضای تیم باشد، هنوز باید به چگونگی مکالمات روزانه و ابزارهای ارتباطی افراد با یکدیگر توجه کنید. وسایل ارتباطی اگرچه مفید هستند ولی از توانایی هایی محدودی برخوردارند و به ما امکاناتی نظیر مشاهده حالت چهره یا زبان بدن را نمی دهند. بنابراین امکان سوء تفاهم و آسیب به اصول HRT را افزایش می دهند. با این وجود باید گفت که ابزارهای ارتباطی برای بیشتر تیم ها فوق العاده با ارزش هستند و با کمی تلاش و دقت می توان از آنها در جهت افزایش بهره وری تیم استفاده کرد. 

### فهرست های ایمیل

امروز ما شخصی را نمی شناسیم که عضوی از یک تیمی باشد که حداقل از یک فهرست ایمیل استفاده نکند. با دقت به یک سری نکات می توان از این فهرست های ایمیل به نحو مفیدتری استفاده کرد. 

تعداد زیادی از پروژه های بزرگ و موفق چندین فهرست ایمیل متفاوت دارند و صحبت های با موضوعات متفاوت نظیر برنامه نویسی، مرور کدها، مذاکره با کاربران، اطلاعیه ها و امور مدیریتی و متفرقه را از همدیگر جدا می کنند. بعضی اوقات پروژه های کوچک تر سعی میکنند از آنها الگو برداری کنند و چندین فهرست ایمیل متفاوت درست میکنند در حالی که آن ها صرفا سه برنامه نویس و دو کاربر دارند. کار این پروژه های کوچک تر مثل این است که شش اتاق کنفرانس را برای صحبت بین فقط پنج نفر تهیه کنید. نتیجه تعدادی اتاق خالی، صحبت های غیر منسجم و تکراری خواهد بود. بهترین کار این است که همیشه با یک فهرست ایمیل آغاز کنید و فقط زمانی فهرست بعدی را اضافه کنید که مدیریت صحبت ها دشوار شود. یک استثنا در این قانون البته این است که می توان ایمیل های اتوماتیک یا گزارش هایی که "بات" ها صادر میکنند را در یک فهرست ایمیل جداگانه قرار داد. 

آداب و رسوم مناسبی در صحبت ها و مکالمه های انجام شده در ایمیل ها تعریف کنید و اجازه ندهید که اقلیتی که با بیشتر صحبت کردن همیشه کنترل مذاکره ها را به دست بگیرند<sup>۱</sup>. 

وقتی که شما با تیمتان یک دفتر یا اتاق مشترک دارید، مکالمه ایمیلی احتمالاً انتخاب اول شما برای برقراری ارتباط با سایر اعضا نخواهد بود. ولی بهتر است تا یک رونوشت از مصوبات جلسات، تصمیم های گرفته شده، مستندات طرح نرم افزار، و یا هرگونه اطلاعات رد و بدل شده دیگر را در قالب ایمیل مکتوب کنید تا مرجع اطلاعاتی مناسب و راحتی برای آینده تهیه شود. پیام های رد و بدل شده در ایمیل ها را در قالب یک پایگاه داده با قابلیت جستجو آرشیو کنید و اگر پروژه شما به صورت Open Source اداره می شود، این مرجع داده را در دسترس همگان روی اینترنت قرار دهید. بدین صورت شما یک مکان متمرکز اطلاعات شامل تاریخچه پروژه خواهید داشت که حتی در جریان قرار دادن سریع اعضای جدید تیم را نیز برایتان آسان تر خواهد کرد. اگر گفتگوهای تیم را جایی ثبت نکنید، صحبت ها و بحث ها مرتباً تکرار خواهند شد. 

### پیام های آنلاین

نرم افزارهای پیام رسان آنلاین یک ابزار خارق العاده برای گفتگو بین اعضای یک تیم است. مخصوصاً که این امکان را به کاربر می دهند که پیامی را برای شخص دیگری بفرستند بدون آن که مزاحم روند کاری و تمرکز او بشوند (البته مستلزم این است که گیرنده، نرم افزار پیام رسان خود را طوری تنظیم کرده باشد که پیام ها کار او را قطع نکنند!). پیام رسان ها، همچنین ابزار مناسبی هستند برای تیم هایی که سریع عمل میکنند و عده ای آخر هفته یا بعد از ساعات اداری نیز کمی کار می کنند. و یا برای افرادی که پس از بازگشت از چند روز مرخصی می خواهند که پیام های خود را ببینند. پیام های خصوصی بین دو نفر نیز گاهاً ابزار مفید و کارآمدی است ولی ما قویاً پیشنهاد می کنیم که از تالارها و کانال های گروهی برای پیام رسانی بین اعضای تیم استفاده شود. 

سال ها قبل وقتی نرم افزارهای پیام رسان این چنین محبوب و معمول نبودند، تیم های برنامه نویسی به پروتکل Internet Relay Chat  یا به اختصار IRC اتکا می کردند و بیشتر مکالمه های خود را در قالب کانال های گروهی انجام می دادند. گاهی اوقات این صحبت ها شلوغ و پر همهمه می شد ولی اگر موضوع صحبت برای همه تیم مفید نبود، افراد همچنان می توانستند از گروه خارج شده و مکالمات خصوصی دو نفره داشته باشند. با این وجود، بیشتر صحبت ها در مقابل همه اعضای تیم انجام می شد و فرصتی را برای همه افراد تیم فراهم می کرد تا در جریان همه مکالمات قرار بگیرند یا حتی صحبت های گذشته که از دست داده بودند را پیگیری کنند. این راه مناسب و آسان، نه تنها به اعضای تیم اجازه می دهد که به سادگی با یکدیگر مکالمه کنند، بلکه به ارتباطات تیمی وقتی افراد در فواصل مختلف جغرافیایی از یکدیگر قرار دارند نیز کمک می کند. بیشتر اوقات شگفت زده خواهید شد از این که یک عضو جدید در تیم صرفا با دنبال کردن و مشاهده مکالمات مختلف در کانال پیام رسان تیم، چقدر مطلب جدید یاد می گیرد. 

نرم افزارهای پیام رسان برای مدتی باعث شدند که مکالماتی که قبل ها به صورت گروهی در IRC انجام می شد، به صحبت های خصوصی و دونفره تبدیل شوند، چرا که این نوع مکالمه، تنظیم پیش فرض اکثر این نرم افزارها بود. برای برنامه نویس ها راحت تر بود تا سوال خود را به طور خصوصی از یکی از هم تیمی هایشان بپرسند تا اینکه بخواهند با عدم اعتماد به نفسشان مبارزه کرده و سوالی که شاید به نظرشان احمقانه بیاید را روبروی همه اعضای تیم و در گروه بپرسند. متاسفانه این کار باعث شد که بار روی تیم بیشتر شود چرا که هیچ مکان متمرکزی برای اطلاعات وجود نداشت و امکان داشت یک سوال مرتباً بین اعضای تیم تکرار شود. 

خوشبختانه حدود سال های 2014 تا 2015، ورود Slack به عنوان یک نرم افزار رایگان برای مکالمات آنلاین گروهی یک تجربه مدرن و جایگزین IRC را ارائه داد. قابلیت یکپارچگی و همبستگی Slack با سایر نرم افزارها باعث شد که این نرم افزار تبدیل به انتخاب اول شرکت ها برای مکالمات درون تیمی شود. انجمن های گسترده آنلاین نیز برای مکالمات بین اعضای خود نیز شروع به استفاده از این سرویس کرده اند. با وجود آنکه همچنان می توان از Slack به عنوان ابزاری برای مکالمات مستقیم و خصوصی دو نفره استفاده کرد، این نرم افزار هر هفته گزارشی از نسبت کلی مکالمات خصوصی به گروهی ارائه می دهد تا شما بتوانید متوجه شوید که آیا لازم است تیمتان را بیشتر به مکالمات گروهی تشویق کنید یا خیر. 

صرف نظر از این که شما از چه نرم افزار پیام رسانی استفاده می کنید، ما به جد توصیه می کنیم که برای تیمتان امکانات ساده و در دسترس برای مکالمات گروهی را فراهم کنید. برقراری کانال های اضافه برای راحت کردن ارتباطات تیمی قطعا ارزش تلاش مضاعف را دارد. 

> <b> مکالمات گروهی یا 1:1های خصوصی؟ </b>
<br>
امروزه بیشتر افراد وقتی اسم IRC را می شنوند یاد محیط ما قبل تاریخ مبتنی بر نوشتار آن می افتند چرا که حتی نرم افزارهای مدرن تر IRC نیز همچنان قیافه منسوخ و از مد افتاده ای دارند. گول ظاهر قدیمی آن ها را نخورید. قابلیت خارق العاده آن ها این است که می توان به سادگی مکالمات گروهی و غیر همزمان را برقرار کرد. در بیشتر نرم افزارهای مبتنی بر IRC می توان تاریخچه پیام ها گذشته را تا بی نهایت مشاهده کرد و مکالمات بین سایر افراد وقتی که شما در گروه حضور نداشتید را هم مرور کرد. نرم افزاری مثل Slack یک نسخه مدرن و به روز از همان نرم افزارهای IRC است و با وجود همه زلم زیمبو های گرافیکی و اسمایلی های متنوع در اصل همان قابلیت های اصلی IRC را ارائه می دهد. امکانات جانبی و تجملی نظیر مکالمات ویدیویی، تخته وایت برد های اشتراکی و … اگرچه خیلی وسوسه انگیزند ولی ممکن است که شما را از هدف اصلی که همان ارتباطات غیر همزمان باشد، دور کند. اگر میخواهید از نرم افزاری غیر از Slack یا نرم افزارهای مبتنی بر IRC استفاده کنید، مطمئن شوید که امکانات مکالمه گروهی را به خوبی ارائه می دهد. 

بعضی از آدم ها با چت کردن آنلاین و صحبت در نرم افزارهای پیام رسان راحت تر هستند. یک بار در یک مسابقه برنامه نویسی با گروهی از برنامه نویسان که بعضی ها را هیچ وقت حضوراً ندیده بودیم قرار گذاشته بودیم تا دور هم نشسته و روی یک پروژه کار کنیم. وقتی وارد شدیم با یک سالن تقریباً ساکت با حدود ده دوازده میز که سر هر میز شش تا هشت برنامه نویس مشغول تایپ کردن بودند مواجه شدیم. فکر کردیم که خوب شاید دیر رسیده ایم و همه شروع به برنامه نویسی کرده اند. بنابراین لپ تاپ هایمان را باز کرده و با این فرض که احتمالاً تعدادی موفق نشده اند که خودشان را به محل برسانند و از طریق اینترنت با ما خواهند بود، وارد گروه مکالمات آنلاین تیممان شدیم. در میان یک سری صحبت هایی که در حال انجام بود، سلام کردیم و به همه اطلاع دادیم که ما به محل مسابقه رسیدیم. در کمال تعجب دیدیم که بقیه هم سلام کردند و گفتند که در همان اتاق و در چند متری ما نشسته اند. تا حدودی شاید علت این کار این بود که همه به صحبت های آنلاین عادت داشتند، ولی احتمالاً علت اصلی این بود که عده زیادی مکالمات آنلاین را به دیدار حضوری ترجیح می دانند و در کانال های IRC احساس راحتی بیشتری داشتند. ما که به تازگی از یک پرواز چهارساعته آمده بودیم و دلمان کمی معاشرت حضوری می خواست، بلند شدیم و به سر میزهای تک تک اعضای تیم رفتیم تا رو در رو سلام و احوال پرسی کنیم. 

این که چه زمانی بهتر است از پیام آنلاین استفاده کرد و چه زمانی ایمیل، هیچ قاعده و قانونی ندارد. پیام های آنلاین برای مکالمات سریع که یک تصمیم آنی می تواند با حضور همه افراد گرفته شود مفیدتر است. اگر که همه اعضای تیم حضور ندارند و برای گرفتن تصمیم می توان صبر کرد، شاید ایمیل گزینه بهتری باشد. ولی نکته مهم و قابل توجه این است که باید حواسمان را درباره هزینه ارتباطات همزمان در مقابل غیر همزمان (همان طور که در بخش "الگوهای ارتباطی در فرهنگ‌های موفق" توضیح داده شد) جمع کنیم. 

----
<sup>۱</sup>
اقلیت پرصدا معمولاً یک یا دو نفر هستند که مدام به تمام پیام ها جواب می دهند و نظراتی که بر خلاف میلشان است را رد می کنند. یک نگاه سرسری به مکالماتی که اقلیت پرصدا در آنها مشارکت دارند به شما این تصویر اشتباه را می دهد که فکر کنید تیم شما مملو از نارضایتی است. این رفتار نیازمند توجه سریع و با احتیاط شماست. فصل چهارم در رابطه با نحوه برخورد با این طور آدم ها توضیح می دهد. 

</div>