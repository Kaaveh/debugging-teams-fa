<div dir="rtl">

# فصل دوم

## فرهنگ تیمی، چیست؟ 

وقتی کلمه «فرهنگ» را میشنوید، یاد چه چیزی می افتید؟ یک کنسرت موسیقی سنتی یا یک شب شعر مجلل با شاعران برجسته و فرهنگی؟ یا شاید به یک ظرف ژله که در آزمایشگاهتان در دبیرستان سعی داشتید در آن یک محیط کشت باکتری درست کنید، فکر میکنید؟<sup>۱</sup> باید گفت که فرهنگ کار تیمی خیلی هم متفاوت با کشت باکتری در آزمایشگاه نیست.

PHOTO HERE

تا حالا یک نان خیلی خوشمزه خوردید؟ اگر دنبال کسی که این نان را پخته بگردید متوجه میشوید که رمز این خوشمزگی در مخمر این نان و باکتری lactobacillus که از آرد و آب تغذیه میکند نهفته است. مخمر باعث میشود که نان به خوبی پف کند و آن باکتری باعث میشود که خوشمزه و لذیذ شود. ولی همه باکتری های lactobacillus شبیه همدیگر نیستند. بعضی از باکتری ها باعث میشوند که نان خوشمزه تر شود در حالی که بعضی دیگر از باکتری ها خیلی مزه مطلوبی به نان نمیدهند. وقتی که یک نفر یک ترکیب طلایی از مخمر و باکتری برای پخت نان پیدا میکند، سعی می کند که این ترکیب را با تغذیه از آب و آرد حفظ کرده و افزایش دهد. سپس برای پخت هر نان، یک تکه کوچک از این ترکیب را به عنوان مایه اولیه جدا کرده و یک نان خوشمزه درست می کند. علت موفقیت این استراتژی این است که ترکیب مناسب مخمر و باکتری، نه تنها مزه مطلوب را ایجاد میکند، بلکه اثر سایر باکتری ها و مخمرهای مزاحم موجود در نان یا هوا و محیط اطراف آشپزخانه را نیز خنثی میکند. 

فرهنگ تیمی شما، مثل یک تکه نان خوشمزه است. محیط اولیه (بنیانگذاران تیم) شرایط را برای کشت مخمر و باکتری ها (اعضای تیم) فراهم میکنند تا یک نان خوشمزه (تیم شما) تولید شود. اگر مخمر و باکتری های اولیه قوی باشند، به راحتی می توانند از پس مزاحمت هایی که باکتری های جدید می توانند ایجاد کنند بر آیند.<sup>۲</sup> ولی اگر محیط اولیه ضعیف باشد، نان شما نسبت به نفوذ ناخالصی و یا باکتری های جدید و مخرب کاملاً آسیب پذیر خواهد بود. باکتری های ناآشنا با خود نتایج غیر قابل پیش بینی  به همراه می آورند. در نتیجه بهتر است همیشه محیط اولیه را قوی نگه دارید. 

فرهنگ تیمی صرفاً راه و روشی که اعضای تیم وظایفشان را انجام میدهند، برنامه نویسی می کنند یا با یکدیگر رفتار میکنند نیست. بلکه مجموعه ای از تجارب مشترک، ارزش ها و اهدافیست که برای هر تیم به شکل منحصر به فرد مشخص می شوند. بنیان گذاران یک تیم یا یک شرکت، نقش بسیار پررنگی در تعریف فرهنگ تیم دارند ولی این فرهنگ تیمی در طول زمان زندگی یک تیم تغییر و بسط پیدا می کند. 

عوامل متفاوتی در ماهیت فرهنگ یک تیم وجود دارند. بعضی از این عوامل مستقیماً به کار مربوط هستند. مثلا به طور خاص در زمینه برنامه نویسی، ممکن است فرهنگ تیمی عادت‌هایی مثل مرور کد، یا کدنویسی بر اساس نوشتن تست، و یا به خوبی مکتوب کردن برنامه‌ها را تشویق کند. اما بعضی دیگر از عناصر یک فرهنگ تیمی ممکن است بیشتر وجه اجتماعی داشته باشند. مثلاً برنامه ناهار تیمی هر پنجشنبه در یک رستوران خاص، یا دورهمی تیمی در عصرهای پنجشنبه. بعضی از این عادات ممکن است برای یک آدم خارج از گروه خیلی عجیب و غریب یا حتی احمقانه به نظر برسند. شعبه دفتر گوگل در شهر پیتزبرگ نزدیک به ریل قطارهای باری قرار داشت. عادت همه این بود که هر وقت یک قطار با صدای بلند از کنار دفتر عبور میکرد، همه بلند میشدند و با تفنگ های اسباب بازی به همدیگر گلوله‌های لاستیکی شلیک میکردند<sup>۳</sup>.
تمام این ها فرهنگ یک تیم را تشکیل می دهند و روی کارایی تیمی و توانایی جذب و حفظ نیروهای خوب، تاثیر می گذارند. 

امروزه به هر شرکت بزرگ و موفق (مثل گوگل، اپل، مایکروسافت، اوراکل و ...) که نگاه کنید متوجه می شوید که هر یک، فرهنگ منحصر به فرد خود را دارد. ریشه فرهنگ کاری هر شرکت را می توان در بنیانگذاران و نخستین کارمندان شرکت پیدا کرد. به مرور با بزرگ شدن و گسترش این شرکت ها، فرهنگ آنها نیز به تدریج و با ورود اعضای جدید تغییر کرد. ولی شخصیت وجودی این شرکت ها هنوز منحصر به فرد و متفاوت است. این شخصیت اصلی شرکت ها تعیین کننده اصلی این است که یک محصول چه طور طراحی و ساخته شود یا با کارمندان چطور رفتار شود، و یا با سایر شرکت ها چطور رقابت صورت گیرد. 


---
<sup>۱</sup> یادداشت مترجم: این مثال به این دلیل آورده شده که معادل انگلیسی کلمه فرهنگ یعنی culture، به معنی عمل «کشت باکتری در ازمایشگاه» نیز می باشد. 

<sup>۲</sup> البته محیط قوی مخمر و باکتری، امکان این انتخاب را هم دارد که فواید و خصوصیات ناب و مفید یک باکتری جدید را هم جذب کند. 

<sup>۳</sup> وقتی فیتز برای اولین بار از این دفتر بازدید کرد و با این حرکت کارکنان مواجه شد، به شدت وحشت کرد. 


</div>
