<div dir="rtl">

## برنامه جایگزین:‌ خارج شوید!

در تمام این سالهایی که درباره نحوه مواجهه با سازمانهای بد و یا آدمهای سمی صحبت کرده ایم و سمینار ارائه داده ایم، همیشه آدمهایی را دیده ایم که پس از پایان سخنرانی هایمان نزد ما آمده و ناامید میگفتند که همه این راه و روشها را امتحان کرده اند ولی هیچ بهبودی در روابط و پیشرفتی در کارهایشان ندیده اند. چه کار می توانند انجام دهند؟ متاسفانه پاسخ ما به آنها این است که:‌ احتمالاً هیچ کار دیگری نمی توانید انجام دهید. قربانی نباشید. وسایلتان را جمع کنید و از آنجا خارج شوید. 

اگر نمی توانید سیستم را تغییر دهید، اتلاف وقت و انرژی هیچ فایده ای ندارد. به جای تلاش برای تغییر یک نظام غیر قابل تغییر، نیرو و زمان خود را در راستای خروج از نظام سرمایه گذاری کنید: رزومه خود را به روز کنید و از دوستان خود در مورد موقعیت های شغلی موجود سوال کنید. مهارت های جدید را یاد بگیرید چرا که یکی از فواید مهارت های دانش محور این است که این روزها همیشه مورد نیاز هستند و به شما کمک میکنند تا کنترل آینده خود را به دست بگیرید. 

توانایی کنترل زندگی، به شدت آزادی بخش است. وقتی با کمی جستجو متوجه شوید که فرصت های شغلی دیگری نیز برای شما موجود است، کارایی شما در کارتان افزایش و تنش و آشفتگی شما کاهش می یابد. زیرا متوجه خواهید شد که اگر کارفرمای شما تصمیم بگیرد که شما را اخراج کند،‌ دنیا برای شما به اتمام نخواهد رسید. 

یکی از مهندسین گوگل به نام چید منگ تن، در وبلاگ خود متنی نوشت که الهام بخش نحوه تصمیم گیری ما در کارهایمان شد:‌

> <b>کار درست را انجام دهید،‌ سپس صبر کنید تا اخراج شوید.</b>
> <br>
> کارمندان جدید گوگل (به آنها نوگولر می گوییم) گاهی از من میپرسند که راز موفقیت من چیست. جواب توأم با شوخی من به آنها این است که من همیشه کاری را انجام میدهم که برای گوگل و دنیا خوب و درست باشد. سپس منتظر می نشینم تا مرا اخراج کنند. اگر اخراج نشدم، کار درست را برای همه انجام داده ام. ولی اگر اخراج شدم پس برای کارفرمای اشتباهی کار میکردم. در هر دو صورت من برنده نهایی خواهم بود. این استراتژی کاری من است. 

اگر همیشه آماده باشید و حدود اختیار خود را بشناسید، آزادترین انسان روی زمین خواهید بود. از عوض کردن کارتان نترسید. بیش از پنج سال است که دائماً همین نصیحت را به مهندسین میکنیم و خوشحالیم که بارها افراد زیادی به ما ایمیل زده اند تا اطلاع دهند با عمل به این توصیه ما،‌ اکنون در جایی کار میکنند که احساس رضایت و شادی بیشتری دارند. یکی از بهترین ایمیل هایی که دریافت کردیم و شدیداً ما را خوشحال کرده این است: 

>‌ تاریخ:‌ پنجشنبه، اول دسامبر ۲۰۱۱
<br>
موضوع:‌ تشکر
<br>
از: الکس مراولژویچ 
<br>
به:‌ برایان فیتز
<br>
<br>
سلام برایان، 
<br>
احتمالاْ مرا به یاد نمی آورید ولی شما دو تا از بهترین توصیه هایی که زندگی کاریم را از این رو به آن رو کرده، به من داده اید. 
<br>
بعد از سخنرانی شما در Google IO سال ۲۰۱۰ نزد شما آمدم تا درباره وضعیت کاریم در آن زمان مشورت کنم. به سادگی به من گفتید که هر چه سریعتر از محل کارم بیرون بروم. رزومه خودم را برای شما و به عنوان یک مدیر پروژه فرستادم. پاسخ شما این بود که گوگل خیلی به ندرت مدیر پروژه های غیر فنی را استخدام میکند. 
<br>
در نتیجه تصمیم گرفتم که در مورد زندگی کاریم به طور اساسی تجدید نظر کنم. خط مشی شرکت گوگل هرچه باشد، بیشتر شرکت ها نیز از آن پیروی خواهند کرد. 
<br>
تنها انتخاب من این بود که مسیر شغلی خودم را تغییر دهم. راحت ترین راه برای من «مدیریت محصول» بود. سخت تلاش و مطالعه کردم و نه تنها از شرکتی که در آن بودم بلکه از کشورم هم خارج شدم، چرا که موقعیت های شغلی زیادی برای مدیر محصول در ونزوئلا وجود نداشت. این بهترین تصمیم زندگی من شد! 
<br>
اکنون، و به دلیل همین تصمیم اخیراً یک پیشنهاد کاری فوق العاده به عنوان «رهبر محصول» در ژاپن به دست آورده ام و ماه فبریه به شهر کوب نقل مکان میکنم. 
<br>
به خودم قول داده بودم که اگر همه چیز به خاطر توصیه شما خوب پیش رفت، برایتان یک نامه تشکر بفرستم. این خدمت شما:‌ سپاسگزارم! 
<br>
<br>
الکس

</div>
