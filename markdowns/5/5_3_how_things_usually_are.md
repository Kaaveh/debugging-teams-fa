<div dir="rtl">


## جوری که شرایط معمولاً هستند 

> تمام خانواده های خوشحال عین هم هستند. ولی هیچ دو خانواده ی غمگینی شبیه به هم نیستند. <br>
لئو تولستوی، در کتاب آنا کارنینا

راه های بیشماری برای یک سازمان یا شرکت وجود دارند تا جلوی موفقیت شما را بگیرند. این دست انداز ها معمولاً در یکی از این دو دسته قرار میگیرند: انسان های بد، یا سازمان های بد. 

### مدیر بد

توصیف ویژگی های یک مدیر بد، آسان نیست. فیلم ها و سریال های تلویزیونی مختلفی در راستای نکوهش مدیران بد در دنیا ساخته شده اند. بیشتر ما در زندگی کاریمان تجربه کار کردن با حداقل یک مدیر بد را داشته ایم. یک مدیر نالایق به راحتی می تواند زندگی بهترین تیم های مهندسی را به جهنم تبدیل کند. در این فصل ویژگی هایی از مدیران بد را بررسی می کنیم که روی کار مهندس های تیم بیشترین تاثیر منفی را دارند. 

معمول ترین خصوصیت مدیران نالایق، ترس از شکست است. این حس ناامنی و عدم اعتماد به نفس باعث می شود که در مدیریت بسیار محافظه کار باشند. این رفتار معمولاً در تضاد مستقیم با عملکرد یک مهندس و برنامه نویس است. اگر مدیر تیم به شما اجازه ریسک کردن ندهد، شما فرصتی برای پیاده سازی و یا امتحان کردن ایده هایتان نخواهید داشت، و نهایتاً محصولی را پیاده سازی می کنید که شخص دیگری طراحی کرده است<sup>۱</sup>. 

عدم اعتماد به نفس یک مدیر باعث می شود که همیشه خودش را در تمام مکالمات و ارتباطات شما با افراد خارج از تیم، دخیل کند. در نتیجه مانع صحبت کردن مستقیم شما با سایرین و خارج از سلسله مراتب فرماندهی می شود. چنین مدیری، رابطه شما با دیگران و مخصوصاً با سایر مدیران ها را یک نوع نافرمانی و سرپیچی تلقی می کند. از شما توقع دارد که تمام ارتباطات شما از طریق او انجام شود تا اهمیت او برای همه روشن شده تا قدرتش تثبیت شود. 

حتماً در مدرسه شعار «توانا بود هر که دانا بود» را بارها شنیده اید. مدیر بد نیز با این شعار به خوبی آشناست ولی با یک تفاوت کوچک: او میخواهد تمام دانش را برای خودش نگه دارد و برای دانا شدن شما و در میان گذاشتن اطلاعات با شما، صرف نظر از اینکه گاهی اطلاعات بیشتر چقدر ممکن است کیفیت کار شما را بالا ببرد، اهمیتی قائل نیست. چنین مدیری اطلاعات را از شما مخفی میکند تا مطمئن شود که همیشه در جریان جزئیات کار است و در تمام تصمیم گیری ها حضور دارد. این اخلاق برای تثبیت قدرت مدیر بد مانع پیشرفت کار کل تیم می شود و به قیمت کم شدن سرعت توسعه نرم افزار تمام می شود. 

PHOTO HERE

احتکار اطلاعات توسط مدیران نالایق آنها را تبدیل به تنها مجرای ارتباطی تیم می کند، که در نتیجه به آنها این امکان را میدهد که اعتبار و امتیاز موفقیت های شما را به اسم خودشان تمام کنند<sup>۲</sup>، در حالی که اشتباهات و شکست های شما (و حتی گاهی شکست های خودشان) را نیز به پای شما بنویسند. بارها دیده شده که چنین مدیرانی به اعضای تیمشان صرفاً به عنوان ابزار و وسیله ای برای ارتقای شغلی خودشان نگاه می کنند. هیچ اهمیتی نه تنها برای پیشرفت کار بلکه برای حس شادی و رضایت شغلی اعضای تیمشان نیز قائل نیستند. 

یکی از دوستان ما به اسم سوزان، چند سال با یک مدیر بد دست و پنجه نرم می کرد. مدیر سوزان بدون هیچ اطلاعات کمکی ای مسئولیت پروژه ها را به او می سپرد، هیچ توضیحی در راستای نحوه اجرای کار فراهم نمی کرد، و هیچ شخص دیگری برای کمک یا اطلاعات بیشتر نیز معرفی نمی کرد. حتی اگر سوزان هیچ ایده ای از کار نداشت، این مدیر همچنان به این روش ادامه می داد. هدف او این بود که سوزان در طول کل مدت کارش، و نیز برای برقراری ارتباط با سایر تیمها، به او وابسته باشد. با جلوگیری از هرگونه ارتباطی بین سوزان و افراد خارج از تیم اجازه نمی داد کسی متوجه شود که سوزان روی این پروژه کار می کند. بارها سوزان با وجود تمام دست اندازهای مدیرش موفق میشد که به یک نحوی و هر طور که شده نیازمندی های پروژه را درک کند و کار را به نتیجه برساند ولی بعدها متوجه میشد که مدیرش اعتبار کار سوزان را به اسم خودش تمام کرده است. 

در تضاد مستقیم با ویژگی های یک رهبر خدمتگزار که در فصل سوم بررسی کردیم، یک مدیر بد همیشه به دنبال این است که ببیند اعضای تیمش برای او چه کرده اند. او حتی با کم کاری های اعضای تیم نیز تا وقتی که تیم را به قهقرا نبرده اند، برخوردی نمی کند چرا که این کار زحمت زیاد و امتیاز شخصی کمی دارد. همه چیز در این سوال خلاصه می شود؟ آیا مدیرتان شما را نجات میدهد یا شما مدیرتان را نجات می دهید؟ 


### همکار سیاستمدار 

هرچند که ما همیشه طرفدار اعتماد کردن به آدم ها هستیم، اطمینان به یک فرد سیاستمدار می تواند دشوار و خطرناک باشد. 

یک شخص سیاستمدار به سادگی در نگاه اول قابل تشخیص نیست، چرا که چنین فردی مهارت بالایی در مدیریت روابط انسانی دارد و شاید در ابتدا حتی خیلی دوستانه و صمیمی به نظر بیاید. معمولاً به خوبی می تواند از همکاران و اعضای تیمش برای منفعت و پیشرفت شخصی سوء استفاده کند. همیشه به راحتی تقصیر را گردن دیگران می اندازد و به سرعت موفقیت ها را به نام خودش تمام می کند. به ندرت به طور مستقیم با شما درگیر می شود، برعکس معمولاً دوستانه رفتار میکند و حرف هایی را میزند که شما دوست دارید بشنوید. اگر موفق به سوء استفاده از شما نشود، یا شما را نادیده میگیرد یا به شما به چشم یک تهدید نگاه می کند و تلاش می کند شما را از سر راه خود بردارد. پس از مدتی همکاری با چنین افرادی، تشخیص آنها راحت تر می شود. یک فرد سیاستمدار بیشتر ادای کار کردن و تاثیر گذاری را در می آورد تا واقعاً تاثیر گذار باشد. 

توصیه ما این است که تا آنجا که می توانید از افراد سیاستمدار دوری کنید. ولی پشت سر آنها پیش سایر همکاران و افراد شرکت بدگویی نکنید چرا که هیچ وقت نمی توان مطمئن شد که چه کسی او را شناخته و چه کسی فریب او را خورده است. اگر شما فردی هستید که دوست دارد سرش در کار خودش باشد و فقط روی توسعه محصولات خلاقانه و جذاب تمرکز کند، نزد افراد سیاستمدار باید در این استراتژی تجدید نظر کنید. اگر برای ارتقای کاری تلاش نکنید چون دوست ندارید که درگیر «بازی های شرکت» شوید، ممکن است ببینید که یک فرد با سیاست به جای شما ترفیع گرفته است. در این حالت علاوه بر همکار سیاستمدار با یک مدیر بد نیز روبرو هستید. جلو تر در بخش اداره روابط سازمانی درباره این موضوع صحبت خواهیم کرد. 


### سازمان بد 

با رشد شرکت، کاغذبازی و فرایندهای اداری در تلاش برای مدیریت سود، کاهش ریسک و افزایش قابلیت پیش بینی امور، به مرور بیشتر و بیشتر می شوند و بار زیادی را بر روی سازمان می گذارند. چنین تشریفات و مقرراتی کم کم می توانند به قدری زیاد شوند که مانع پیشرفت و موفقیت شرکت شوند. همانند مدیران بد، درباره سازمان های بد نیز اطلاعات زیادی نوشته شده است. در این بخش ما به بررسی آن دسته از ویژگی های بد سازمانی می پردازیم که می توانند مستقیماً روی عملکرد اعضای تیم تاثیر منفی بگذارند. 

واقعیت ساده و انکار ناپذیر این است که بیشتر شرکت ها «مهندسی محور» نیستند؛ به این معنا که مهندسین صرفاً ابزار و وسیله ای هستند برای احقاق اهداف و مقاصد غیر فنی شرکت. در نتیجه، اداره کنندگان امور درک صحیحی از مسائل فنی و مهندسی ندارند و تمرکز آنها روی نیازهای تجاری شرکت است. بنابراین نیازهای غیر معمول و توقعات غیر واقعی ای از تیم مهندسی دارند. حتی اگر فردی با دانش فنی مناسب عضو هیئت رئیسه چنین شرکتی شود و از تیم مهندسی دفاع کند، به مرور توسط افرادی که سلامتی و رضایت کارمندان را فدای نیازهای تجاری شرکت میکنند، جایگزین می شود. این طرز فکر رهبران شرکت، خود را به صورت ضرب الاجل های غیر منطقی و کمبود نیروهای متخصص و ماهر برای اتمام پروژه ها نشان میدهد. در چنین شرکت هایی شما وقت زیادی را برای درخواست یک قطعه سخت افزاری اتلاف می کنید و تیم شما مجبور می شود هفته ها درگیر توسعه پروژه ای باشد که می توانست با هزینه خیلی کمی خریداری شود. این اتفاق مدام در شرکت هایی که با مهندسین خود به چشم یک «واحد کار» یا صرفاً «منبع انسانی» نگاه می کنند و آنها را در تصمیم گیری های مهم دخیل نمی کنند، تکرار می شود. 

بدترین نوع سازمان ها آنهایی هستند که ساختار فرمان و اجرا را مانند حکومت های ملوک الطوایفی تعریف کرده اند. چند سال پیش یکی از دوستان ما به نام تِرِنس در شرکتی کار می کرد که قواعد سفت و سختی برای گزارش ایرادهای نرم افزاری بین تیم ها داشت. یکی از تیم ها با تغییری که در کد ایجاد کرده بود باعث شده بود تا قسمت کد تِرِنس دچار مشکل شود و هر چند ساعت با مشکل کمبود حافظه مواجه شود. به جای آنکه مستقیماً به تیم مسئول ایمیل بزند، یا به تاریخچه کدهای آنها نگاه کند، تِرِنس تمام شب را بیدار ماند و تا جایی که می توانست درباره این ایراد و مشکل اطلاعات مختلفی جمع کرد تا پرونده محکمی بر علیه این تیم تهیه کند. نهایتاً تمام اطلاعات جمع شده را برای مدیرش ارسال کرد، مدیرش به رئیس بخش ایمیل زد، رئیس بخش به رئیس بخش تیم مسئول ایمیل زد، رئیس بخش تیم مسئول به مدیر تیم مسئول ایمیل زد و مدیر تیم مسئول شخصی که درباره آن تکه از نرم افزار اطلاعات لازم را داشت شناسایی کرد. بیش از ده روز بعد، تِرِنس در یک جلسه کنار دو مدیر، دو رئیس بخش و سه مهندس دیگر نشسته بود تا درباره این ایراد نرم افزاری صحبت کنند و بررسی کنند که اینکه آیا می توانند این مشکل را قبل از انتشار نسخه بعدی برطرف کنند یا خیر. احمقانه است؟ متاسفانه چنین اتفاقی خیلی معمول است. از سوی دیگر وقتی فیتز به تازگی به گوگل پیوسته بود، همان هفته اول یک اشتباه تایپی در کد Gmail پیدا کرد، آن را اصلاح کرد و برای تیم Gmail فرستاد. آنها نیز از او بابت کمکش تشکر کردند. 

بسیاری از شرکت ها ممو از آدمهایی هستند که روی سلسله مراتب اداری وسواس عجیبی دارند<sup>۳</sup>. در نتیجه مبارزه بر سر قدرت بسیار معمول است و مدیران برای حفظ نیروهای ارزشمند خود از انتقال اعضای تیمشان به سایر تیم ها جلوگیری می کنند، حتی اگر چنین انتقالی به نفع اهداف شرکت و خود عضو تیم باشد. 

آیا تاکنون شرکتتان با شما مانند یک کودک شرور رفتار کرده است؟ شرکت با یک فایروال سفت و سخت دسترسی شما به بعضی از وبسایت ها را محدود کرده است؟ شما را مجبور میکند که تمام ساعات و دقایق کاری روزتان را با دقت ثبت کنید؟ بعضی از سازمان ها کارایی شما را با معیارهای بی معنی و بسیار نادرست نظیر تعداد خطوط کدهای نوشته شده در هفته اندازه گیری میکنند<sup>۴</sup>. 
 

PHOTO HERE 


هنوز کارمندانی وجود دارند که معیار موفقیتشان به جای اینکه تعداد محصولاتی که تولید کرده اند باشد، تعداد جلساتی است که به آن دعوت می شوند. 
شرکت شما ممکن است در اصول بسیار مهمی نظیر تمرکز، مسیر و هدف (Vision) مشکلات جدی داشته باشد. چنین کمبودهایی معمولاً در نتیجه تعداد بیش از اندازه عناصر تصمیم گیرنده است. وقتی کمیته ها به جای افراد تصمیم میگیرند، دستورات متناقض افزایش یافته و افراد در حلقه های کوچکتر به دنبال اهداف خودشان حرکت میکنند به جای اینکه همه در جهت مسیر کلی شرکت گام بردارند. 

شرکت های زیادی تخلفاتی که مطرح کردیم و بسیار بسیار تخلفات دیگر را مرتکب می شوند. ولی با این وجود تمام این شرکت ها بالاخره مجموعه ای از انسان ها هستند و برای اینکه بتوانید انسان ها را وادار کنید تا به شما کمک کنند نکات و ترفندهایی را می توانید به کار بگیرید. 


--- 

<sup>۱</sup>
البته این هم روش قابل قبولیست برای برنامه نویسی و توسعه نرم افزار. ولی ما فکر میکنیم که شاید این راه برای مهندسین خارق العاده روش جذابی نباشد. 

<sup>۲</sup>
که به شدت کلافه کننده است چرا که شما با وجود تمام دخالت ها و مزاحمت های آنها کار را به موفقیت رسانده اید. 

<sup>۳</sup>
علاوه بر این، در بسیاری از شرکت های به هم ریخته، افراد بیشتر درگیر عناوین شغلی هستند تا کارایی و رضایت خودشان 

<sup>۴</sup>
اصولاً نباید تعداد خطوط کد برداشته شده از اضافه شده ارزشمند تر باشند؟


</div>
