<div dir="rtl">

## اداره روابط سازمانی

> اینجا یک محیط شبیه سازی شده برای دعواست! تمام اینجا مشابه محیط ماتریکس برنامه نویسی شده. قوانین اصلی مثل جاذبه زمین کاملاً شبیه به ماتریکس هستند. چیزی که باید یاد بگیری اینه که این قواعد مثل قوانین کد شده در یک سیستم کامپیوتری هستند. بعضی از آنها را می توان خم کرد و بعضی را می توان زیر پا گذاشت. فهمیدی؟ حالا اگه میتونی من رو بزن! 
<br>
مورفیوس

دقیقاً مثل محیط شبیه سازی شده مبارزه، شرکت ها نیز از دستورات و قواعد مختلفی ساخته شده اند. بعضی از این قوانین را میتوان خم کرد و بعضی را می توان زیر پا گذاشت. اگر تمرکز شما روی حالت ایده آل و قواعدی باشد که "باید" در شرکت انجام شوند، معمولاً نا امید و مستاصل خواهید شد. عیب و نقص ها را بپذیرید و تلاش کنید تا ما بین ساختار و سلسله مراتب شرکت راه و روشی را پیدا کنید که بوسیله آن بتوانید کارهای خودتان را پیش ببرید و به اهدافتان برسید. صرف نظر از اینکه سازمانی که در آن کار میکنید خوب باشد یا بد، معتقدیم که استراتژی های زیر به شما برای پیش بردن کارهایتان کمک خواهند کرد. 


### عذرخواهی از اجازه گرفتن راحت تر است<sup>۱</sup>

پیش از هرچیزی به دنبال این باشید که ببینید تا کجا می توان بین مقررات شرکت قسر در رفت. اگرچه اجازه گرفتن از سایرین به شما کمک می کند که مسئولیت تصمیم گیری را به دوش شخص دیگری بیندازید، ولی در مقابل به آن شخص فرصت "نه" گفتن را نیز می دهید. دقت کنید چه کارهایی را می توان بدون تاییدیه دیگران در شرکت انجام داد. توصیه ما این است که هر جا ممکن بود همیشه کاری را انجام دهید که فکر میکنید به سود اهداف شرکت است. 

حتی اگر کاملاً خود را آماده کرده اید تا برای بخشش التماس کنید، موضوعاتی که ارزش چنین مبارزه ای دارند را با دقت انتخاب کنید. هر بار شما در شرکت ادعایی علیه یا در مقابل فرد دیگری مطرح کنید از ذخیره سرمایه قدرت سیاسی خودتان هزینه می کنید. اگر سرمایه سیاسی خود را خرج امور کم اهمیت کنید، برای مسائلی که ارزش بیشتری دارند اندوخته ای نخواهید داشت. برای اموری مبارزه کنید که یا  برایتان بیشترین اهمیت را دارند و یا احتمال می دهید که می توانید در آنها پیروز شوید. مصرف کردن سرمایه سیاسیتان برای مبارزاتی که در آنها شانسی برای برنده شدن ندارید، یک کار بیهوده و استرس آور است که جلوی پیشرفت کاری شما را میگیرد. در بخش "حساب بانکی قدرت سیاسی شما"، در این باره بیشتر صحبت می کنیم. 

اگر مسیر "معذرت خواهی" را انتخاب میکنید، داشتن همکارانی که با شما و ایده هایتان هم نظر هستند بسیار مفید خواهد بود. مخصوصاً اگر ایده های شما ریسک و خطر بالایی داشته باشند. بهتر است که این همکاران هم ایده خوبی از کارهایی که در شرکت می توان بدون اجازه انجام داد و قسر در رفت نیز داشته باشند. 


### اگر راه را پیدا نمی کنید، راهی بسازید 


PHOTO HERE 


یک روش دیگر برای ایجاد تغییر در یک سازمان این است که آدم های زیادی را درباره ایده هایتان قانع کنید. اگر تعدادی کافی از همکارانتان با شما هم عقیده شوند، کاغذبازی ها و فرایندهای اداری نمی توانند جلوی عملی شدن ایده های شما را بگیرند و مدیریت به ناچار مجبور میشود آنها را به رسمیت بشمارد. ممکن است ایده های شما را قبول کنند یا در مقابل آن (با صرف بودجه ای از سرمایه سیاسی خود) بایستند. این ترفند طی سالهای گذشته به مهندسین بسیاری کمک کرده تا نظراتشان را عملی کنند. مثلاً به این روش توانسته اند مدیریت را قانع کنند که اجازه دهند از نرم افزارهای متن باز برای آسان تر کردن کارها در پروژه استفاده کنند. 

> <b>متقاعدسازی به کمک دیگران
<br>
</b>
یک روش برای افزایش احتمال موفقیت در متقاعد کردن یک شخص این است که آدم های دیگری را با خود هم نظر کنید و کاری کنید تا یکی از آنها ایده یا پیشنهاد شما را با آن شخص مطرح کند. حتی اگر شخص هدف از این نقشه شما به خوبی با خبر باشد، طبق اصول ابتدایی روانشناسی انسان احتمال اثرپذیری پیشنهاد شما افزایش میابد چرا که این ایده از طرف آدمهای متعددی مطرح میشود.

اصولاً موضوع ایده پردازی، عجیب خارق العاده است: یک ایده به راحتی می تواند به موفقیت برسد اگر بحث مالکیت ایده و اعتباردهی به یک شخص خاص برای بیان کردن آن مطرح نباشد! گاهی می بینید که آدم ها فقط در صورتی حاضرند یک ایده را پیگیری کنند که در اعتبار طرح ایده سهمی داشته باشند. بنابراین باید تصمیم بگیرید که چه چیزی برای شما اهمیت بیشتری دارد: اخذ اعتبار برای طرح یک ایده، یا انتشار هر چه بیشتر موضوع ایده. با وجود اینکه احتمالاً بسیار سخت خواهد بود که ببینید شخصی ابتکار و پیشنهاد شما را به نام خودش ثبت کرده و مطرح می کند، این روش سریع ترین راه برای عملی شدن ایده شماست. به این فکر کنید که در این حالت ایده شما به جای اینکه در نطفه خفه شود، به گوش تعداد بیشتری از آدم ها خواهد رسید. 

حذف عادات بد در یک سازمان، درست مثل عادات بد انسان ها سخت و دشوار است. یکی از معلمات قدیمی بِن حرف جالبی میزد: "حذف یک عادت بد غیر ممکن است، مگر آنکه عادت بد را با یک عادت خوب جایگزین کنید." هر آدمی که برای ترک سیگار تلاش کرده باشد، به خوبی با این قضیه آشناست. شرکت ها و سازمان ها هم همینطور هستند. اگر میخواهید یک فرایند و عادت بد را از بین ببرید، یک عادت بهتر را برای جایگزین کردن آن پیدا کنید. یک جلسه هفتگی را دوست ندارید؟ آن را با یک جلسه متفاوت یا یک نوع ارتباط جمعی دیگر جایگزین کنید. از مراحل یک گزارش نویسی ناراضی هستید؟ ناله و شکایت نکنید، گزارش بهتری بنویسید که به قدری خوب باشد تا هیچکس نتواند به آن بی توجهی کند. وقتی عادت جایگزین را پیدا کردید، زمان این میرسد تا با نیروی اینرسی دائمی که همیشه جلوی تغییر را میگیرد مبارزه کنید. توصیه ما این است که از تکنیک "پیشنهاد امتحان کردن" استفاده کنید. بدین صورت که به سایرین پیشنهاد کنید تا فرایند جایگزین را برای چند هفته بصورت آزمایشی امتحان کنند تا ببینند چطور است. این روش باعث می شود که تغییرات جدید در ابتدا کمتر دائمی به نظر برسند و کمتر ترسناک باشند. وقتی همه از روش جدید راضی باشند، فراموش خواهند کرد که این عادت جدید را بصورت آزمایشی انجام می دادند. 



### مدیریت فرا تیمی

صرف نظر از اینکه عضو یا رهبر تیم باشید بخشی از وقتتان را باید برای مدیریت مسائل خارج از تیمتان اختصاص دهید. این کار به این معنی است که باید تلاش کنید تا هم مدیرتان و هم سایر افراد خارج از تیم شما نه تنها از کارهایی که انجام میدهید با خبر باشند، بلکه اطمینان دارند که کارهایتان را به خوبی انجام می دهید. لازم است که خودتان را به دیگران اثبات کنید و قابلیت هایتان را به خوبی نشان دهید. 

در فصل ششم توضیح خواهیم داد که در تعهدات خود تا جایی که امکان دارد قول های کم و محدودی بدهید ولی در پایان نتیجه ای بیش از آنچه وعده داده بودید تحویل دهید. منظور ما این نیست که برآورد زمانی کارها را بی دلیل زیاد کنید و ضرب الاجل کارها را بی اساس عقب بیندازید. بلکه توصیه ما این است که تا حد امکان در رابطه با مواردی که احتمالاً نمی توانید تهیه و آماده کنید، تعهد ندهید، حتی اگر این به معنی "نه" گفتن های بسیار باشد. اگر دائماً مهلت ها را از دست بدهید و در تعهداتتان بد قولی کنید، همکارانتان دلیلی برای اعتماد کردن به شما پیدا نمی کنند و برای درخواست های بعدی به سراغ افراد دیگری می روند. 

توصیه میکنیم که وقت و انرژی خود را بیشتر به انتشار محصولات جدید اختصاص بدهید تا هر چیز دیگری. تولید محصول بیش از هر چیزی در شرکت به شما اعتبار و شهرت می دهد و ذخیره سرمایه سیاسی شما را افزایش می دهد. هر چقدر که رفع ایراد برنامه ها و تمیزکاری کد وسوسه برانگیز باشد، تقریباً هیچ وقت برای افراد خارج از تیمتان ارزشی نخواهد داشت. در چنین حالتی در موقعیت خجالت آوری قرار میگیرید که عملاً چیزی برای نشان دادن ندارید که از لحاظ سیاسی در شرکت حائز اهمیت باشد<sup>۲</sup>. در این حالت نه تنها اعتبار خود را از دست می دهید بلکه شاید حتی پروژه محصول شما منحل شود. 

> <b>کارهای "تهاجمی" و کارهای "تدافعی"
<br>
</b>
وقتی که بِن به تازگی مدیر شده بود، تیم او زیر بار بدهی های فنی زیادی در کد و پروژه قرار داشت. او تصمیم گرفت که بالاترین اولویت تیم برای مدتی باید تمیزکاری کد و رفع اشکالات برنامه باشد و نه چیز دیگری. مدیران بالایی نسبت به این برنامه مخالفتی ابراز نکردند و اجازه دادند تا بِن و تیمش کارشان را شروع کنند. با وجود این تاییدیه ابتدایی، پس از مدتی مدیران بِن از عملکرد تیم ناراضی به نظر می آمدند و نگران بودند که چرا این تیم "هیچ کاری انجام نمی دهد"؟ ولی در واقعیت تیم بِن کارهای زیادی را انجام داده بودند و موفق شده بودند که وضعیت پروژه و کد را به مراتب بهتر و تمیزتر کنند. ولی به نظر می آمد که چنین کارهایی هیچ تاثیری از لحاظ روانی روی افراد خارج از تیم نمی گذارد و برای سایرین بیشتر کسل آور است. 
<br>
بعد از چنین تجربه بدی، بِن کارهای تیم را به دو دسته "تهاجمی" و "تدافعی" تقسیم کرد. کارهای تهاجمی آن دسته از فعالیت هایی هستند که منجر به توسعه یک قابلیت درخشان جدید در محصول میشوند که برای کاربران قابل تشخیص و دیدن هستند. چنین کارهایی به سادگی می توانند کاربران و سایر افراد خارج از تیم را هیجان زده کنند (مثلاً بهتر کردن رابط گرافیکی و یا بیشتر کردن سرعت برنامه). کارهای تدافعی ولی تلاش هایی هستند که کمک می کنند تا نرم افزار در طولانی مدت سلامتی و توانایی بیشتری داشته باشد (مثلاً بهتر کردن کد از طریق عوض کردن schema پایگاه داده، دوباره نویسی یک قابلیت نرم افزار، انتقال داده ها و یا توسعه monitoring). کارهای تدافعی به استحکام و پایداری نرم افزار کمک می کنند و اگر چه بسیار مهم و اساسی هستند، معمولاً هیچ اعتبار و توانایی سیاسی ای بابت آنها کسب نمی کنید. اگر تمام وقت خود را صرف کارهای تدافعی کنید، همه فکر میکنند که توسعه نرم افزار محصول تیم شما متوقف شده است. به هر حال باور ما از وضعیت یک چیز بیشتر به درک و احساس و نحوه تفکر ما درباره آن بستگی دارد. 


### شانس و محبت کردن

صرف نظر از نوع شرکتی که در آن کار میکنید، گاهی شاید ساخت موقعیت و افزایش شانس و اقبال خیلی دشوار نباشد. ریچارد ویزمن، نویسنده کتاب "عامل شانس"<sup>۳</sup>، آزمایشی درباره قدرت افراد برای فرصت یابی و شناسایی بخت و اقبال انجام داده است<sup>۴</sup>:‌

> به هر دو گروه آدم های خوش شانس و بدشانس یک روزنامه دادم و از آنها خواستم که بگویند تعداد عکسهای چاپ شده در روزنامه چقدر است. آدم های بدشانس به طور متوسط دو دقیقه صرف شمارش عکسها کردند در حالی که آدم های خوش شانس بعد از چند ثانیه آماده پاسخگویی بودند. چرا؟ چون که در صفحه دوم روزنامه یک پیام بزرگ با حروف درشت که نیمی از صفحه را اشغال کرده بود وجود داشت که اینطور نوشته بود:‌ "نیازی به شمارش نیست. این روزنامه ۴۳ عکس دارد." جواب سوال من صاف روبروی چشمان شرکت کننده ها بود ولی آدم های بدشانس عموماً‌ به آن توجهی نداشتند در حالی که خوش شانس ها آن را دیدند. 

او در ادامه توضیح میدهد که آدم های خوش شانس مهارت پیدا کردن فرصت ها و موقعیت هایی را دارند که شانس و اقبال آنها را افزایش می دهد. ما معتقدیم که این نظریه در مورد کارمندان یک شرکت نیز صدق می کند. اگر تمرکز شما تمام و کمال روی شغل و وظایف خودتان و در جهت تمام کردن تکالیف خودتان باشد و نه هیچ چیز دیگر، شانس پیدا کردن فرصت ها و موقعیت های خوب را نخواهید داشت. ولی اگر هر زمانی که امکانش را داشتید به همکارانتان در کارهایشان کمک کنید، معمولاً آنها نیز در فرصت مناسب محبت شما را پاسخ می دهند. البته هیچ وقت هنگام کمک و محبت کردن نباید فکر کنید که شخص مقابل وظیفه جبران کردن دارد و انتظار داشته باشید که روزی محبت شما را جواب دهد. 


### حساب پس انداز سیاسی اجتماعی شما

در هر شرکتی یک بازار مخفی بر پایه محبت کردن و مدیون بودن بین افراد وجود دارد که هیچ ارتباطی با ساختار سلسله مراتبی شرکت ندارد. لطف و کمک شما به همکاران اصلی ترین منبع برای افزایش حساب پس انداز سیاسی اجتماعی شماست. معمولاً کار یا مشکلی وجود دارد که اگرچه مسئولیت آن به عهده شخص دیگری است ولی انجام آن می تواند کمک بزرگی باشد. بهتر است همیشه به دنبال فرصت کمک کردن به سایرین باشید. بیشتر اوقات این خود افراد هستند که پیش شما می آیند و از شما بابت کاری درخواست کمک می کنند. انجام چنین محبت هایی هر بار کمی اعتبار به حساب پس انداز سیاسی اجتماعی شما اضافه میکند. به چنین اعتباراتی به چشم شرط بندی نگاه کنید. بعضی افراد به شما احساس دین می کنند و محبت شما را پاسخ میدهند و گاهی عده ای محبت شما را فراموش میکنند. حتی بعضی از همکاران برخی اوقات محبت شما را چندین برابر بیشتر و بزرگتر جبران میکنند. از شما به عنوان شخصی یاد می کنند که وقتی گرفتار بودند به آنها کمک کردید. با مرور زمان وقتی یک روز شما در کاری نیاز به کمک داشتید آنها حاضر و آماده کمک خواهند بود. حتی اگر هیچ وقت محبت شما را پاسخ ندهند، هنگام کمک کردن به آنها شما تجربه جدیدی کسب کردید و احتمالاً‌ موضوع جدیدی در مورد کار آنها یاد گرفته اید. گذشته از همه این صحبت ها، کمک کردن و محبت کردن به دیگران عامل حس رضایت و شادی در شما خواهد بود. هنگام کمک کردن، به غیر از اندکی زمان و تلاش، چه چیزی برای از دست دادن دارید؟‌

وقتی برای کاری نیاز به کمک دیگران دارید می توانید از همان حساب پس انداز سیاسی اجتماعی خود برداشت کنید. ممکن است لازم باشد از کسی بخواهید که لطفی در حق شما انجام دهد، یا ممکن است به اشتباه در کار شخص دیگری دخالت کرده باشید، یا حتی شاید در موقعیتی صرفاً‌ با یکی از همکارانتان اختلاف نظر داشته باشید. سعی کنید مهارت تشخیص اینکه چه زمانی به حساب پس انداز سیاسی اجتماعی خود اضافه میکنید و چه زمانی برداشت می کنید را به دست بیاورید. در غیر این صورت با احتمال زیاد حساب پس انداز شما به زودی خالی خواهد شد و در شرکت هیچ قدرت و نفوذی نخواهید داشت. 

PHOTO HERE 

یکی از نکات جالب حساب پس انداز سیاسی اجتماعی این است که این حساب با خروج شما از شرکت خالی نخواهد شد. هنوز می توانید برای درخواست کمک از همکاران قدیمی به سرمایه سیاسی اجتماعی خود اتکا کنید. دقیقاً‌ به همین دلیل است که هنگام خروج از شرکت نباید تحت هیچ شرایطی پل های پشت سر را خراب کرد،‌ اگرچه ممکن است بسیار وسوسه برانگیز به نظر بیایند<sup>۵</sup>. 


### به یک جایگاه امن ارتقا پیدا کنید

بیشتر مهندسین فکر میکنند که برای کسب ترفیع و ارتقای کاری، تنها چیزی که لازم است این است که وظایف خود را به نحو احسن انجام دهند. متاسفانه شرکت های کمی اینگونه هستند و در بیشتر سازمان ها و شرکت ها، علاوه بر انجام خوب وظایف، برای به دست آوردن ترفیع، باید کمی در راستای "بازی ارتقا و پیشرفت" تلاش کرد. 

PHOTO HERE 

اگر از جایگاه و موقعیت خود در کار راضی باشید، ممکن است ترجیح دهید که خود را درگیر بازیهای ارتقا و ترفیع نکنید. ولی احتمالاً با این کار وضعیت شما آسیب پذیر خواهد شد. مثلاً ممکن است ساختار اداری شرکت تغییر کند و شما به تیمی منتقل شوید که رهبر خوبی نداشته باشد یا درگیر شخص سیاستمدار شرکت شوید. 

هر چه جایگاه شما در شرکت بالاتر برود (چه به عنوان عضو تیم، و چه به عنوان رهبر تیم)، روی سرنوشت کاری خود کنترل بیشتری خواهید داشت. کمی تلاش برای کسب درجه بالاتر و ارتقای شغلی، وقتی که حتی از وضعیت اکنون خود راضی هستید،‌ بهترین سرمایه گذاری در شادی و امنیت کاری شماست. دستاورد های خود را یادداشت کنید تا از آنها در ارزیابی های شخصی خود استفاده کنید. رزومه خود را به روز نگه داشته<sup>۶</sup> و با مدیر خود به اشتراک بگذارید. فرایند و پیش نیازهای ترفیع در شرکت را مطالعه کنید و با مدیر خود درباره کارهایی که لازم است برای به دست آوردن ارتقای کاری انجام دهید، شفاف صحبت کنید. حتی اگر در ترفیع کاری هیچ قطعیتی وجود نداشته باشد، هنوز برای بالا بردن احتمال آن کارها و تلاش های زیادی می توان انجام داد. 


### به دنبال دوستان قدرتمند باشید 

هر شرکتی یک سلسله مراتب نانوشته و در سایه دارد که قدرت و تاثیر گذاری افراد را نشان میدهد. آدم ها در این سلسله مراتب به دسته های مشخصی تقسیم می شوند. 

"متصل کنندگان" افرادی هستند که آدم های زیادی را در گوشه و کنار سازمان می شناسند و می توانند شخص مناسب برای هدف شما را معرفی کنند. برای انجام دادن بعضی از کارها فقط کافیست که یک فرد خاص را پیدا کرد و متصل کنندگان دقیقاً همکارانی هستند که می توانند به شما در این راستا کمک کنند. 

"کهنه کاران" آن دسته از افراد قدیمی در شرکت هستند که اگرچه شاید مقام بالایی نداشته باشند ولی به دلیل سابقه کار زیادشان،‌ دانش و تجربه بالایی در رابطه با نوع کارهای سازمان دارند. در نتیجه چنین افرادی قابلیت تاثیرگذاری بالایی در امور شرکت خواهند داشت. زمانی که میخواهید از پیچ و خم فرایندهای شرکت سر درآورید یا برای ایده خود نیازمند یک حامی که مورد احترام همه باشد هستید، بهترین کار این است که به سراغ کهنه کاران شرکت بروید. 

بیشتر افراد معمولاً این موضوع را به شوخی بیان میکنند ولی واقعیت این است که منشی ها و دستیاران اداری قدرت زیاد و توانایی تاثیرگذاری بالایی در سازمان ها دارند. آنها معمولاً نماینده مدیران و هیئت رئیسه هستند و نقشی کلیدی در راستای هماهنگی امور و اداره کارها دارند. بنابراین با مسئولیت خود (و با خطر کردن زندگی کاری خود) با آنها بد رفتار کنید. هیچ فرصتی را برای خوشحال کردنشان از دست ندهید. زیربنای اقتصاد مبتنی بر لطف و کمک، آنها هستند. 


### چطور از یک شخص بلند پایه درخواستی داشته باشیم… در ایمیل

وقتی مدتی در یک شرکت درحال کار باشید بالاخره زمانی خواهد رسید که برای درخواستی نیاز به ایمیل زدن به یک مدیر پرمشغله یا هر شخص مشغول دیگری داشته باشید. شاید برای تیمتان نیاز به ابزاری داشته باشید یا بخواهید مسئله ای را رفع و رجوع کنید. هر چه باشد، احتمالاً‌ اولین بار است که میخواهید با این فرد ارتباط برقرار کنید. در چنین حالتی تقریباً‌ همه اشتباه تازه کاران را مرتکب می شوند. جمله های بیهوده و بی معنی و طولانی می بافند. 

فیتز، ۱۴ سال پیش زمانی که در اپل کار می کرد یک کامپیوتر مک برای مادرش خریداری کرده بود که ایرادات کارخانه ای داشت. طبق توصیه همکاران، تصمیم گرفت یک ایمیل "کوتاه" برای استیو جابز بفرستد. از این ایمیل می توان به عنوان یک الگو برای نحوه مناسب ارتباط با مدیران بلند پایه استفاده کرد<sup>۷</sup>: 

> تاریخ: پنجشنبه، اول فبریه ۲۰۰۱
<br>
به: sjobs@apple.com
<br>
موضوع: تجربه بسیار بد کاربر با سخت افزار ما - چه کار می توانم انجام دهم؟ 
<br>
<br>
بسیار سپاسگزار خواهم شد اگر توصیه کنید که چطور می توانم این مشکل را حل کنم. این قضیه هم برای من و هم برای شرکت اپل خجالت آور است. 
<br>
روز مادر، برای مادرم یک کامپیوتر iMac خریدم. او معاون یک مدرسه در New Orleans است و در مدرسه با یک مکینتاش قدیمی کار میکند. مادرم از داشتن این iMac بسیار هیجان زده بود و حتی برای خرید iMac برای آزمایشگاه های مدرسه نیز بودجه لازمه را تهیه کرده بود. 
<br>
اما، این توت فرنگی iMac که من خریده بودم در واقع لیمویی بیش نبود. 
<br>
در ماه جولای، بعد از Sleep کردن دیگر روشن نشد. یکی از تعمیرگاه های مورد تایید اپل تشخیص داد که یکی از بردهای الکترونیک آن خراب شده آن را تعویض کرد. 
مادرم iMac را به خانه آورد، آن را روشن کرد و با صداهای عجیب غریب و تصویر مک غمگین مواجه شد. پیش تعمیرگاه بازگشت و آنها این بار یکی از بردهای آنالوگ آن را تعویض کردند.
در ماه سپتامبر مادرم را قانع کردم که دوباره از قابلیت Sleep استفاده کند. iMac دوباره روشن نشد و این بار بعد از تلاش بسیار و قطع و وصل کامل برق آن موفق شدیم که آن را روشن کنیم. پس از آن کلاً قابلیت Sleep را غیر فعال کردیم. 
در ماه دسامبر، صفحه مانیتور شروع کرد به سوسو زدن و لرزیدن رنگ های زرد و سبز و آبی. مادرم مجدداً آن را نزد تعمیرگاه برد و اکنون آنجاست. 
<br>
این وضعیت الان من است. مادرم فکر میکند که من دست به سرش گذاشته ام و به همه می گوید که iMac او یک کامپیوتر به درد نخور است. هیچ کس در شرکت تا آنجا که من میشناسم قادر به کمک کردن به من نیست. 
<br>
آیا می توانم کاری انجام دهم تا او یک iMac سالم بگیرد؟‌ 
<br><br>
با احترام 
<br>
فیتز 


کمتر از ۲۰ ساعت بعد، شخصی از طرف استیو با فیتز تماس گرفت و دو هفته بعد مادر فیتز یک iMac جدید (با طعم توت فرنگی و نه لیمو) در اختیار داشت. 

یک راز بزرگ:‌ وقتی فرصت حل و فصل یک مسئله وجود داشته باشد، معمولاً‌ مسئولان و مدیران صرف نظر از میزان مشغله کاریشان خوشحال خواهند شد تا کمک کنند. خیلی از آنها از حل کردن مشکلات لذت می برند و تمام آنها اهمیت به دست آوردن اندکی سرمایه سیاسی را درک میکنند. متاسفانه صندوق ایمیل این افراد مملو از ایمیل های بیشمار است و شبیه به یک حمله تمام نشدنی DDoS می ماند. و اگر با یک ایمیل از طرف کسی که هیچ وقت ندیده اند مواجه شوند که ۳۰۰۰ کلمه متن طولانی بدون هیچ فاصله بین پاراگراف داشته باشد، به احتمال زیاد ۱۵ کلمه اول را میخوانند، دکمه حذف را فشار میدهند و به سراغ ایمیل بعدی میروند. 

ولی اگر بتوانند با ۱۰ ثانیه خواندن یک ایمیل و تکان دادن عصای سحر آمیزشان (ایمیل زدن به دستیارشان جهت اقدام) مشکلی را رفع و رجوع کنند، به احتمال خیلی زیاد این کار را انجام می دهند. چند ثانیه برای محول کردن کار وقت صرف خواهند کرد و یه عالم امتیاز سیاسی از شما کسب می کنند. 

پس از سالها سعی و خطا، به این نتیجه رسیده ایم که احتمال دریافت پاسخ از ایمیل های کوتاه بیشتر است. 

ما این روش را "تکنیک سه نکته و یک درخواست" می نامیم. این روش احتمال به نتیجه رسیدن درخواست و یا حداقل دریافت پاسخ از هر شخصی (نه لزوماً یک مدیر مسئول) را به شدت افزایش میدهد<sup>۸</sup>.


یک ایمیل خوب و مطابق با اصول سه نکته و یک درخواست، دارای (حداکثر) سه نکته اصلی در مورد موضوع مورد بحث و یک و فقط یک درخواست دقیق و مشخص است. همین!‌ نه هیچ چیز بیشتر و اضافه ای. باید ایمیلی بنویسید که بتوان آن را به راحتی برای شخص دیگری ارسال کرد. اگر در ایمیل خود از این در و آن در صحبت کنید، مطمئن باشید که مخاطب فقط به یکی از موضوعات (دقیقاً همان موضوعی که کمترین اهمیت را برای شما دارد) پاسخ خواهد داد. یا حتی شاید بدتر، نیاز بار ذهنی ایمیل شما به قدری زیاد می شود که شخص مورد نظرتان احتمالاً از پاسخ گویی صرف نظر می کند. 

نکات مطرح شده باید جملات کوتاهی باشند (هر کدام در یک خط جای بگیرند). درخواست شما نیز باید تا آنجا که ممکن است کوتاه باشد. اگر به دنبال گرفتن جواب هستید، پاسخگویی را برای مخاطب آسان کنید تا بتواند با یک یا دو کلمه کار شما را راه بیاندازد. نیم دوجین سوال نپرسید. سعی کنید که در هر پاراگراف و ترجیحاً در هر ایمیل فقط یک سوال پرسیده شود. 

نهایتاً‌، ایمیل شما باید بر پایه و اصول HRT نوشته شود:‌ مودبانه، با احترام و عاری از اشکالات املایی و دستوری. اگر واقعاً نمی توانید ایمیلتان را کوتاه کنید و نیاز دارید که حتماً اطلاعات تکمیلی بیشتری ارائه دهید، این اطلاعات را در انتهای ایمیل و بعد از امضای خودتان تحت عنوان "اطلاعات بیشتر" و یا "سابقه کار" قرار دهید. 

PHOTO HERE 

اکنون که به گذشته نگاه میکنیم، به نظرمان ایمیل فیتز به استیو خیلی هم خوب نبود و شاید طولانی تر از حالت ایده آل بود. اگر می خواستیم که ایمیل را امروز بنویسیم، اینطور می نوشتیم:‌

> تاریخ:‌ پنجشنبه، اول فوریه ۲۰۰۱
<br>
به: sjobs@apple.com
<br>
موضوع:‌ تجربه بد مشتری - می توانید کمک کنید؟‌
<br>
<br>
برای مادرم، معاون یک مدرسه، یک کامپیوتر iMac خریدم. مادرم از داشتن این iMac بسیار هیجان زده بود و حتی برای خرید iMac برای آزمایشگاه های مدرسه نیز بودجه لازمه را تهیه کرده بود. 
<br>
ماه جولای، شرکت اپل یکی از بردهای دیجیتال و یک ماه بعد یکی از بردهای آنالوگ آن را عوض کرد. 
<br>
در ماه سپتامبر قابلیت sleep به کلی از کار افتاد و در ماه دسامبر صفحه نمایشگر دچار مشکلاتی شد. در حال حاضر این کامپیوتر در تعمیرگاه است. 
<br>
مادرم به همه می گوید که iMac او یک کامپیوتر به درد نخور است و هیچ کس در شرکت تا آنجا که من میشناسم قادر به کمک کردن به من نیست. 
<br>
آیا می توانم کاری انجام دهم تا او یک iMac سالم به دست بیاورد؟‌
<br><br>
با احترام، 
<br>
فیتز


این ایمیل بازنویسی شده بسیاری از حواشی نوشتاری را حذف کرده و یک مدیر پر مشغله به راحتی ظرف ۱۰ ثانیه می تواند آن را بخواند. 

در طول زندگی کاریمان بارها و بارها به وسیله این تکنیک ها کارهایمان را راه انداخته ایم. ولی گاهی اوقات تمام فوت و فن و حقه های حرفه ای دنیا نیز برای نتیجه گرفتن یک کار کافی نخواهند بود. 


----
<sup>۱</sup>
این جمله را به گِرِیس هاپر، یکی از توسعه دهندگان زبان برنامه نویسی COBOL نسبت داده اند. 

<sup>۲</sup>
منظور ما این نیست که فعالیت های پیشگیری کننده نظیر رفع ایراد و تمیزکاری کد مهم نیستند. بلکه می گوییم چنین کارهایی به سختی می توانند افراد خارج از تیم و مدیریت بالاتر را تحت تاثیر قرار دهند. 

<sup>۳</sup> 
The Luck Factor - Published by Miramax - ISBN: 978-1401359416

<sup>۴</sup> 
http://bit.ly/luck_skill

<sup>۵</sup>
بیشتر صنایع از آنچه که فکر میکنید بسیار کوچکتر هستند و آدم ها بیشتر از چیزی که فکر میکنید با همدیگر صحبت میکنند. بنابراین فردی که امروز با آن مشکل دارید ممکن است همان فردی باشد که ده سال بعد فرم تقاضای کار شما را بررسی میکند. خراب کردن پل های پشت سر تقریباً هیچ وقت فکر عاقلانه ای نیست مگر آنکه برنامه شما این باشد که به یک جزیره دور افتاده نقل مکان کنید و سبدهای حصیری ببافید. دوست می آید و می رود ولی دشمنان روی هم جمع می شوند. 

<sup>۶</sup>
برخلاف توصیه های عمومی ما در این کتاب، متن رزومه شما دقیقاً جاییست که شما باید غرور خود را به کار بگیرید و از فروتنی خودداری کنید. ما طرفدار خیال پردازی در رزومه نیستیم ولی توصیه میکنیم که توانایی ها و قابلیت های خودتان را با صدای بلند فریاد بزنید. 

<sup>۷</sup>
فیتز در ابتدا قصد داشت که یک ایمیل طولانی و مفصل برای استیو بفرستد ولی همکارانش توصیه کردند که متنش را خلاصه کند و نکاتی مختصر و مفید به همراه یک درخواست مشخص قرار دهد. 

<sup>۸</sup>
اخطار: این توصیه به شما کمک نمیکند تا با رئیس جمهور یا مسئول فروش یک سوپرمارکت زنجیره ای بزرگ زمان مصاحبه تنظیم کنید. این تکنیک فقط به درد درخواست های واقع بینانه می خورد. 


</div>
