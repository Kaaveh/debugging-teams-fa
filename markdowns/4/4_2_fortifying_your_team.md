<div dir="rtl">

## تقویت کردن تیم 

مثال پخت نان و مخمر را یادتان است؟ برای پخت بهترین نان، مهم ترین چیز مایه شروع کننده شما است. مهم ترین عامل تاثیر گذار روی فرهنگ تیمی شما در طولانی مدت نیز ترکیب اولیه اعضای تیم شماست. اگر بنیانگذاران تیم شما از فرهنگ تیمی به خوبی مراقبت نکنند، عوامل خارجی به مرور روی کیفیت تیم تاثیر می گذارند. ولی اگر از همان ابتدا و با قدرت رفتارهای قابل قبول و غیر قابل قبول دقیق تعریف شوند، توانایی تیم پایدارتر خواهد بود. 

هر دوی ما وقت زیادی را روی پروژه های Open Source صرف کردیم و تجربه ما نیز کاملاً مطابق با همین ایده است. 

پروژه ای که بیشترین وقت را برایش صرف کردیم (نرم افزار Subversion)، در ابتدا توسط یک گروه کوچک شروع شد. آنها به غایت انسان های فروتنی بودند که برای هم اعتماد و احترام زیادی قایل بودند. بعد از گذر بیش از ۱۵ سال، حداقل ۳ تا ۴ نسل از برنامه نویسان در این پروژه دخیل شده اند (‌بیشتر بنیانگذاران پروژه دیگر در تیم نیستند). با این وجود مشاهده می کنیم که فرهنگ تیمی، پایدار باقی مانده و همه مهربانانه و محترمانه رفتار می کنند و از سایرین نیز انتظار اخلاقی مشابه دارند. علت جاودانگی فرهنگ تیمی صرفاً تعریف کردن دقیق معیارهای درست و غلط نیست، بلکه یک فرهنگ تیمی کارآمد به طور خودکار افراد مناسب را به خود جذب میکنند. انسانهای خوش برخورد به طور طبیعی به سمت گروه های مهربان و خوش رفتار حرکت می کنند. 

قابلیت گزینشی فرهنگ های تیمی در جهت عکس نیز عمل میکند. بدین صورت که وقتی تیمی توسط گروهی از افراد عصبانی و بداخلاق شروع میشود، معمولاً آدمهای مشابهی نیز جذب میشوند. پروژه هایی که بهتر است نام برده نشوند (مثل گروه Linux Kernel) مثال های خوبی در این راستا هستند. سرشار از جرو بحث های بی ثمر و ناشی از غرور و تعصب. بله، ممکن است تیم به دستاورد های زیادی برسد ولی کارایی کلی تیم لزوماً خیلی بالا نخواهد بود. اگر وقت و انرژی برنامه نویسان برای حملات شخصی و دعواهای بیخود هدر نمی رفت، چقدر کار بیشتری می توانست انجام شود؟ چه میزان همکاری مفید از دست رفته صرفاً به این خاطر که آدم های محترم و خوش اخلاق از تیم دوری کردند؟ 

PHOTO HERE 

مجدداً این موضوع را بیان میکنیم تا متوجه اهمیت مسئله شوید:‌ انسان های سمی تهدید مستقیمی برای کارایی تیم شما هستند. اگر به رفتارهای بد اجازه بروز بدهید، نه تنها عملکرد تیمتان افت می کند بلکه فرهنگ تیمی شما نیز به مرور پسرفت می کند. بهترین دفاع، تقویت فرهنگ تیمتان با تعریف دقیق مجموعه ای از الگوهای مناسب رفتاری و اخلاقی است. در فصل دوم جزئیات چنین خصوصیاتی را توصیف کردیم ولی برای یادآوری خلاصه ای از آنها را در این جا می آوریم:‌

- شرح ماموریت تیم را تدوین کنید تا اهداف مجاز و غیر مجاز برای همه مشخص شوند.
- آداب و رسومی برای مکالمات ایمیلی تیم مکتوب کنید. از افراد جدید در تیم بخواهید که آنها را خوب مطالعه کنند. و از به کنترل گرفتن دائمی مکالمات توسط عده ای محدود جلوگیری کنید. 
- تمام گذشته کار را مکتوب کنید. نه تنها تاریخچه کدهای پروژه بلکه شرح تصمیم ها، طرح نرم افزارُ مشکلات کد و اشتباهات گذشته را به دقت آرشیو کنید. 
- در کار با یکدیگر همکاری کنید. همیشه از سیستم های کنترل نسخه در کدنویسی استفاده کنید و تغییرات را در مراحل کوچک که به سادگی قابل مرور و بازدید هستند اعمال کنید. تلاش کنید تا «ضریب اتوبوسی» تیم شما افزایش پیدا کند تا دانش در تیم پراکنده شود. 
- برای رفع ایرادات کد، تست پروژه و انتشار نرم افزار مراحل و مقررات را دقیق تعریف کنید. 
- راه را برای ورود افراد جدید به تیم هموار کنید. 
- در تصمیم گیری ها به دنبال اجماع تیمی باشید ولی برای وقتی که تیم بر سر موضوعی به توافق نمی رسد نیز قانونی را از پیش مشخص کنید. 

نکته نهایی این است که هرچه این قواعد با حوصله بیشتری رعایت شوند، تحمل تیم شما برای رفتارهای ناهنجار کمتر خواهد شد. وقتی که فرد مزاحم به تیم شما نزدیک می شود، شما کاملاً آماده خواهید بود. 


</div>
