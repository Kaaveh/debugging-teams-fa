<!DOCTYPE html>
    <html>
    <head>
        <meta charset="UTF-8">
        <title>مدیر، کلمه ای ناسزا</title>
        <style>
</style>
        
        <link rel="stylesheet" href="https://cdn.jsdelivr.net/gh/Microsoft/vscode/extensions/markdown-language-features/media/markdown.css">
<link rel="stylesheet" href="https://cdn.jsdelivr.net/gh/Microsoft/vscode/extensions/markdown-language-features/media/highlight.css">
<style>
            body {
                font-family: -apple-system, BlinkMacSystemFont, 'Segoe WPC', 'Segoe UI', 'Ubuntu', 'Droid Sans', sans-serif;
                font-size: 14px;
                line-height: 1.6;
            }
        </style>
        <style>
.task-list-item { list-style-type: none; } .task-list-item-checkbox { margin-left: -20px; vertical-align: middle; }
</style>
        
        
        
    </head>
    <body class="vscode-light">
        <div dir="rtl">
<h2 id="مدیر-کلمه-ای-ناسزا">مدیر، کلمه ای ناسزا</h2>
<p>مفهومی که امروزه به عنوان مدیریت می شناسیم، ریشه در سلسله مراتب نظامی و بعدها انقلاب صنعتی<sup>۱</sup> پیش از صد سال پیش دارد. کارخانه های بی شمار در هر جایی که فکرش را بکنید ظاهر شدند و به کارگرانی (معمولاً با مهارت کمتر) نیاز داشتند تا خطوط تولید را در حرکت نگه دارند. برای اداره کارگران، نیاز به سرپرست بود و از آن جا که در بازار کار راکد آن زمان، جایگزین کردن یک کارگر با شخص جویای کار دیگری بسیار راحت بود، سرپرستان انگیزه ای برای رفتار مناسب با کارگران یا بهبود وضعیت کار آنها نداشتند. صرف نظر از این که این کار آنها انسانی بود یا نه، کارفرمایان به راحتی و برای سال ها با این روش در استخدام کارگران برای کارهای ساده و تکراری موفق عمل کردند.</p>
<p>مدیران با کارگرانشان همان طور رفتار می کردند که ارابه سواران با اسب و الاغشان! انگیزه آن ها را با نشان دادن وعده هویج زیاد می کردند و وقتی این کار جواب نمی داد با چوب به جانشان می افتادند. این فلسفه مدیریتی &quot;چوب و هویج&quot; از عصر کارخانه ها<sup>۲</sup> به دنیای اداره های مدرن نیز راه پیدا کرد. کلیشه کلی از مدیران در اواسط قرن بیستم، یک انسان خشک و خشن توصیف می کرد که از کارمندانش بیگاری می کشید. کارمندان نیز یک شغل ثابت و کار تکراری را سال ها تکرار می کردند (چرا که حقوق بازنشستگی آن ها نیز به سنوات کارشان بستگی داشت).</p>
<p>هنوز هم در بعضی صنایع، حتی مکان هایی که در آنها کار خلاقانه اهمیت دارند، و با وجود آن که تحقیقات و گزارشات زیادی<sup>۳</sup> در رد کارایی و موثر بودن روش &quot;چوب و هویج&quot; منتشر شده اند، این نوع از مدیریت منسوخ نشده و به بهره وری انسان های مبتکر و خلاق صدمات جدی می زند. اگر چه کارگران عصر های گذشته می توانستند به راحتی جایگزین شده و صرف چند روز آموزش ببینند، امروزه شاید ماه ها زمان لازم باشد تا شخص جدیدی بتواند در یک تیم دانش محور موثر واقع شود. بر خلاف کارگران کارخانه ها، این کارمندان کار خلاقانه نیاز به فضا و زمان و محیطی دارند که بتوانند خوب فکر کنند و محصولات جدید بسازند.</p>
<h2 id="رهبر-به-جای-مدیر">&quot;رهبر&quot; به جای &quot;مدیر&quot;</h2>
<p>ما معتقدیم که عنوان &quot;مدیر&quot; باید منسوخ شود و به جای آن از کلمه &quot;رهبر&quot; استفاده شود. درست است که هنوز جنبش &quot;نه به کلمه مدیر&quot; را راه نینداخته ایم، ولی معتقدیم که صرف کلمه مدیر با خودش بار معنایی رئیس و زیردست را به همراه دارد. مدیران معمولاً مثل پدر و مادر در قبال فرزندانشان رفتار می کنند<sup>۴</sup> و در نتیجه اعضای تیمشان نیز مثل کودکان عمل می کنند. با نگاه اصول HRT به قضیه نگاه کنیم: اگر مدیری به عضو تیم خودش اعتماد داشته باشد، عضو تیم احساس می کند که باید با رفتار مناسب پاسخ این اعتماد را بدهد. به همین سادگی. یک رهبر خوب، راه را برای تیمش باز می کند، به امنیت و آسایش اعضای تیم اهمیت می دهد و دائماً تلاش می کند که نیازهای آن ها را برطرف کند. اگر یک نکته را از این فصل برای همیشه به خاطر میسپارید، بگذارید این باشد:</p>
<blockquote>
<p>مدیریان سنتی نگران این موضوع هستند که کارها چطور انجام می شوند. رهبران واقعی به این که چه کارهایی انجام می شوند، توجه می کنند…(و به تیم خود اعتماد دارند که راه مناسب را برای انجام دادن کار پیدا می کنند).</p>
</blockquote>
<p>PHOTO HERE</p>
<p>چند سال پیش، فیتز یک عضو جدید به نام جِری در تیمش استخدام کرد. جری در شرکتی که قبلاً در آن کار می کرد، مدیری داشت که معتقد بود همه باید از راس ساعت ۹ صبح تا ۵ عصر پشت میزشان باشند و اگر نه فرض بر این بود که آن ها به اندازه کافی کار نمی کنند (البته که فرض مسخره ای بود). روز اول کار، جری ساعت ۴:۴۰ نزد فیتز آمد و با شرمندگی خواهش کرد که اجازه دهد ۱۵ دقیقه زودتر محل کار را ترک کند تا به قراری که نتوانسته ساعت آن را تغییر دهد برسد. فیتز لبخندی زد و گفت: &quot;ببین، تا زمانی که کارهایت را انجام بدهی، هیچ برایم اهمیتی ندارد که چه ساعتی کار را ترک می کنی&quot;. جری لحظه ای درنگ کرد و با تعجب به فیتز نگاه کرد. سپس راهش را گرفت و رفت. فیتز با جری مثل یک انسان بزرگ سال رفتار کرد. جری همیشه کارهایش را به موقع انجام داد و فیتز هیچ وقت لازم نبود که نگران باشد که آیا جری مشغول به کار است یا خیر. جری نیاز به یک پرستار بچه نداشت.</p>
<p>رهبر یک تیم بودن، لزوماً به این معنی نیست که شما مسئولیت نهایی همه چیز با به عهده دارید. رهبری، انواع مختلفی دارد. ممکن است فنی باشد یا شخصی. در دنیای مهندسی و توسعه نرم افزار، دو عنوان مجزا و مشخص برای رهبران تیم ها وجود دارد: یکی رهبر فنی (Tech Lead) یا به اختصار TL، و دیگری مدیر رهبری فنی (Tech Lead Manager) یا به اختصار TLM. یک TL مسئول مسیر و جهت جزئیات کارهای فنی یک بخش یا تمام یک پروژه است. در حالی که TLM علاوه بر رهبری فنی پروژه مسئولیت مدیریت منابع انسانی در تیم را نیز به عهده دارد. این تقسیم بندی این امکان را به افراد می دهد که اگر به رهبری افراد و اشخاص تیم علاقه ندارند، بتوانند رهبری فنی پروژه را به عهده بگیرند.</p>
<h2 id="تنها-عنصر-ترسناک-در-مدیریت-امم-همه-چیز-مدیریته">تنها عنصر ترسناک در مدیریت… امم، همه چیز مدیریته!</h2>
<p>غیر از بار منفی کلمه &quot;مدیر&quot;، بیشتر آدم ها دلایل مختلف دیگری برای عدم علاقه به مدیر شدن، دارند. زمان کمتر برای کد نویسی، مکررترین دلیلی است که مهندسین برای مدیر نشدن، چه مدیر فنی و چه رهبر تیمی، می آورند. کمی جلوتر در رابطه با این موضوع صحبت خواهیم کرد. ولی ابتدا درباره چند دلیل دیگر که بعضی از ما در راستای اجتناب از مدیریت داریم صحبت می کنیم.</p>
<p>اگر بیشتر دوران زندگی کاری خودتان را به نوشتن کد و برنامه نویسی گذرانده باشید، احتمالاً عادت دارید که در روزهایتان را با تمام کردن چیزی که بتوان آن را دید و به آن اشاره کرد، به انتها رسانده باشید. آن چیز می تواند یک قطعه کد یا یک طرح نوشتاری نرم افزار باشد یا تعدادی ایراد نرم افزاری که همه را حل کرده باشید. می توانید به آن اشاره کنید و بگویید: &quot;این، کاریست که امروز تمام کرده ام.&quot;. اگر معیار کارایی را بر مبنای چیزهای تمام شده قابل اشاره فرض کنیم، مدیران در پایان روز چون چیزی برای اشاره و نشان دادن ندارند، احتمالاً با خود می گویند: &quot;ای بابا، امروز هم که من کاری نکردم.&quot;. فرض کنید چند سال کار شما هر روز چیدن سیب از درخت بوده باشد. و یک روز کار شما به چیدن موز عوض شود. وقتی کارتان را به چیدن موز تغییر دهید، در انتهای روز نمی توانید بدون توجه به موزهایی که چیده اید، بگویید که ای بابا، امروز من هیچ سیبی نچیده ام. کمیت دست آورد های کار مدیریت را به راحتی کار برنامه نویسی نمی توان مشخص کرد. به عنوان رهبر تیم، لزومی ندارد که موفقیت های تیمتان را به اسم خودتان تمام کنید. موفقیت رهبر تیم، در حس رضایت و بهره وری اعضای تیم تعریف می شود. وقتی کار شما چیدن موز است، موفقیت خودتان را در تعداد سیب هایی که چیده اید، تعریف نکنید.</p>
<p>PHOTO HERE</p>
<p>یک دلیل بزرگ دیگر برای مدیر نشدن، ریشه در &quot;اصل پیتر&quot; (&quot;Peter Principal&quot;) دارد. این اصل می گوید که در سلسله مراتب اداری، کارمندان تا زمانی ارتقا می یابند تا وارد نقشی شوند که در آن به مرز بی کفایتی می رسند. بیشتر آدم ها در زندگی کاریشان مدیری داشته اند که یا در ایفای نقشش ناتوان بوده یا به طور کلی مدیر بد و بی کفایتی بوده است<sup>۵</sup>. ما حتی آدم هایی را می شناسیم که همه مدیران زندگیشان، آدم های بی صلاحیتی بوده اند. وقتی مدیران اطراف شما همگی بی کفایت و بی عرضه بوده باشند، آیا هیچ علاقه ای به مدیر شدن پیدا خواهید کرد؟ اصولاً چرا یک نفر دوست دارد به سمتی ارتقا یابد که در آن هیچ صلاحیتی نداشته باشد؟</p>
<p>در آن سوی سکه، دلایل زیادی برای مدیر شدن نیز وجود دارد. اولاً مدیر شدن به شما کمک می کند که دامنه اثرگذاری خودتان را گسترده تر کنید. حتی اگر یک برنامه نویس خارق العاده باشید، با مدیریت تیمی از برنامه نویس ها، شما در انتشار مجموعه کدهای بیشتر و وسیع تری سهیم خواهید بود. ثانیاً ممکن است که شما واقعاً توانایی مدیریت بالایی داشته باشید. خیلی از افرادی که به واسطه عدم وجود رهبر در تیم، به ناچار خودشان را درگیر مسئولیت های رهبری و مدیریتی تیم می یابند، متوجه میشوند که اتفاقاً استعداد خوبی در این زمینه دارند.</p>
<hr>
<p><sup>۱</sup>
انقلاب صنعتی اروپا در قرن هجدهم و انقلاب صنعتی آمریکا در قرن نوزدهم</p>
<p><sup>۲</sup>
کتاب Scientific Management or Taylorism به خوبی مبحث مدیریت کارمندان در تاریخ را مرور می کند.</p>
<p><sup>۳</sup>
سخنرانی <a href="https://www.ted.com/talks/dan_pink_the_puzzle_of_motivation">https://www.ted.com/talks/dan_pink_the_puzzle_of_motivation</a></p>
<p><sup>۴</sup>
اگر دارای فرزند باشید، به خوبی با این لحظه آشنا هستید که بعد از آنکه چیزی به فرزندتان گفتید با خود به فکر فرو رفتید که: &quot;ای وای منم دقیقا مثل مادرم شدم&quot;</p>
<p><sup>۵</sup>
و این موضوع یک دلیل دیگری است برای اینکه شرکت ها نباید مسیر ارتقای شغلی را طوری تعریف کنند که مهندسین به سمت مدیریت سوق داده شوند. اگر مهندس نرم افزاری در کد نویسی قابلیت و استعداد بالایی داشته باشد و هیچ علاقه ای در راستای مدیریت نداشته باشد، با تشویق او به احتساب پست مدیریتی برای ارتقای شغلی، یک برنامه نویس عالی را با یک مدیر بی کفایت جایگزین می کنید.</p>
</div>

    </body>
    </html>