<!DOCTYPE html>
    <html>
    <head>
        <meta charset="UTF-8">
        <title>تعریف شخص سمی</title>
        <style>
</style>
        
        <link rel="stylesheet" href="https://cdn.jsdelivr.net/gh/Microsoft/vscode/extensions/markdown-language-features/media/markdown.css">
<link rel="stylesheet" href="https://cdn.jsdelivr.net/gh/Microsoft/vscode/extensions/markdown-language-features/media/highlight.css">
<style>
            body {
                font-family: -apple-system, BlinkMacSystemFont, 'Segoe WPC', 'Segoe UI', 'Ubuntu', 'Droid Sans', sans-serif;
                font-size: 14px;
                line-height: 1.6;
            }
        </style>
        <style>
.task-list-item { list-style-type: none; } .task-list-item-checkbox { margin-left: -20px; vertical-align: middle; }
</style>
        
        
        
    </head>
    <body class="vscode-light">
        <div dir="rtl">
<h2 id="تعریف-شخص-سمی">تعریف شخص سمی</h2>
<p>پیش از این، اهمیت ساخت یک فرهنگ مناسب برای تیم را شرح دادیم. بیشتر وقتمان را برای توضیح خصوصیات چنین فرهنگ تیمی مؤثری صرف کردیم:‌ ویژگی هایی از قبیل اجماع تیمی در تصمیم گیری، کیفیت کدنویسی، مرور کدها، و یا محیطی که افراد برای شکست خوردن و امتحان کردن چیزهای جدید، احساس راحتی داشته باشند.</p>
<p>اینکه فرهنگ تیم شما چه خصوصیاتی را نباید داشته باشد نیز به همین میزان حائز اهمیت است. برای ساخت یک تیم کارآمد و سریع لازم است به چیزهایی که نمی خواهید در تیم وجود داشته باشد نیز توجه کنید. اگرچه مهندسین با استعداد می توانند کارها را سریع و مفید جلو ببرند، بعضی از الگوهای غلط رفتاری در تیم می توانند جلوی پیشرفت و حرکت تیم شما را بگیرند و شرکت شما را به محیطی نه چندان راحت و با آسایش برای کار کردن تبدیل کنند. چنین رفتارهایی نهایتاً زنجیره های ارتباطی تیم شما را پاره میکنند و باعث شکست و نابودی پروژه می شوند.</p>
<p>نخستین بار که درباره چالش های اجتماعی تولید نرم افزار مطلبی برای سخنرانی آماده کردیم، عنوان ارائه را گذاشتیم: &quot;با تخم مرغ های فاسد چه کنیم&quot;. یکی از مسئولان برگزاری کنفرانس از ما خواست که عنوان را به &quot;پروژه ها چطور از دست انسان های سمی نجات می یابند&quot; تغییر دهیم، تا بلکه شاید افراد بیشتری برای شرکت در ارائه ما علاقمند شوند. حق با او بود و ما این ارائه را بارها و بارها در کنفرانس های مختلف تکرار کردیم و همیشه سالن ها پر بود و حتی عده ای به دور سالن ایستاده به ما گوش می کردند. نه فقط بار منفی کلمه &quot;سمی&quot;، بلکه این واقعیت که بیشتر آدم ها تجربه شخصی سر و کله زدن با چنین انسان های آزاردهنده ای داشتند، باعث جذابیت بیشتر ارائه ما شد. صحبت های ما معمولاً به جلسات مشاوره که هر یک از حضار تجربه شخصی خودشان را به اشتراک می گذاشتند تبدیل میشد.</p>
<p>ولی خطری در اینجا نهفته است. به طور کلی توجه زیاد به موضوعات با بار منفی نمی تواند مفید باشد و باعث درگیری های بیشتر در تیم شما می شود. لقب &quot;افراد سمی&quot;، صفت زشت و زننده ایست که خود به خود مرز جدا کننده ای بین &quot;ما&quot; (آدم خوب ها) و &quot;آنها&quot; (آن لعنتی های نادان) ایجاد می کند. یک راه بهتر برای نگاه کردن به مسئله وجود دارد. به جای اینکه به تیمتان به چشم افراد نخبه ای نگاه کنید که ماموریت دارند تا افراد بدجنس را دفع کنند، فرهنگ تیمی ای ایجاد کنید که رفتارهای اشتباه را تحمل نکند. به دنبال تصفیه کردن &quot;رفتارها&quot; باشید، نه &quot;اشخاص&quot;. تقسیم بندی افراد به گروه های خوب و بد، حاصل یک نگاه ساده لوحانه است. شناسایی و محکوم کردن رفتارهای غیر قابل تحمل به مراتب عملی تر و سودمندتر است.</p>
<p>فعلاً برای ساده تر کردن توضیحات از لفظ &quot;سمی&quot; برای توصیف افرادی که رفتارهای نامناسب دارند استفاده می کنیم. در عمل ولی از این لغت در گفتگوهای روزمره خود استفاده نکنید!‌</p>
</div>

    </body>
    </html>