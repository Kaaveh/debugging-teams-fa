<!DOCTYPE html>
    <html>
    <head>
        <meta charset="UTF-8">
        <title>شناسایی تهدید</title>
        <style>
</style>
        
        <link rel="stylesheet" href="https://cdn.jsdelivr.net/gh/Microsoft/vscode/extensions/markdown-language-features/media/markdown.css">
<link rel="stylesheet" href="https://cdn.jsdelivr.net/gh/Microsoft/vscode/extensions/markdown-language-features/media/highlight.css">
<style>
            body {
                font-family: -apple-system, BlinkMacSystemFont, 'Segoe WPC', 'Segoe UI', 'Ubuntu', 'Droid Sans', sans-serif;
                font-size: 14px;
                line-height: 1.6;
            }
        </style>
        <style>
.task-list-item { list-style-type: none; } .task-list-item-checkbox { margin-left: -20px; vertical-align: middle; }
</style>
        
        
        
    </head>
    <body class="vscode-light">
        <div dir="rtl">
<h2 id="شناسایی-تهدید">شناسایی تهدید</h2>
<p>اولین قدم برای دفاع در مقابل انسان های سمی این است که ویژگی های یک خطر یا تهدید را بشناسید تا بدانید چه زمانی وقت نگرانی است.</p>
<p>به طور خاص چیزی که در معرض تهدید قرار میگیرد، دقت و تمرکز تیم شماست.</p>
<p>دقت و تمرکز کمیاب ترین سرمایه برای تیم شماست. هرچه تیم شما بزرگ تر باشد ظرفیت بالاتری برای تمرکز روی توسعه محصول و حل مسائل جذاب دارد. ولی این سرمایه همیشه محدود است. اگر دائماً از آن محافظت نکنید، افراد سمی به راحتی می توانند روند تیم شما را به هم بزنند. تیم شما درگیر جر و بحث های بی دلیل می شود، تمرکزش را از دست داده و بی روحیه می شود. در نتیجه اعضای تیم شما دقت و تمرکزشان را روی موضوعاتی غیر از تولید یک محصول فوق العاده قرار می دهند.</p>
<p>PHOTO HERE</p>
<p>حال سوالی که پیش می آید این است که انسان های سمی چه خصوصیاتی دارند؟ برای دفاع از خود باید با ویژگی های چنین افرادی آشنا باشید.</p>
<p>تجربه به ما نشان داده است که انسان های ذاتاً خبیث خیلی به ندرت پیدا می شوند. یعنی آدم های خیلی کمی را می توان پیدا کرد که به عمد و با آگاهی قصد تخریب و ویرانگری داشته باشند. ما به چنین افرادی، غول بیابانی یا ترول (troll) می گوییم و معمولاً به آنها محل نمی گذاریم. اما بیشتر افرادی که رفتارهای نامناسب دارند عموماً یا متوجه کار اشتباهشان نیستند یا نسبت به نتیجه اعمالشان بی تفاوت هستند. علت اصلی این نوع رفتار بدجنسی یا قصد سوء نیست بلکه عموماً جهل و نادانی و یا فقدان توجه و علاقه است. بیشتر رفتارهای مخرب ریشه در عدم توجه به اصول HRT دارند.</p>
<p>در اینجا بعضی از نشانه ها و الگوهای رفتاری مخرب را نام می بریم. وقتی این علائم را مدام در اخلاق و رفتار یک شخص می بینیم خود به خود او را یک فرد سمی قلمداد کرده و در مواجهه با او با دقت و احتیاط بیشتری عمل میکنیم.</p>
<h3 id="عدم-توجه-به-وقت-دیگران">عدم توجه به وقت دیگران</h3>
<p>افرادی وجود دارند که نمی توانند خود را در جریان کارهای پروژه قرار دهند و در نتیجه باعث اتلاف وقت سایر اعضای تیم می شوند. به جای این که مستندات پروژه، طرح های نرم افزار، شرح ماموریت تیم و بحث های ایمیل های گذشته را مطالعه کنند، دائماً حواس تیم را با سوالاتی که جوابشان به سادگی در دسترس است، پرت می کنند.</p>
<p>در پروژه Subversion شرکت کننده ای داشتیم به نام چارلی که از انجمن آنلاین مباحث تیمی به عنوان مکانی برای یادگیری و آگاهی یابی روزانه شخصی خود استفاده میکرد. در حالی که در اصل کدنویسی هیچ کمکی نداشت، هر دو یا سه ساعت یک بار خیال پردازی ها و بارش افکارش را برای همه ارسال می کرد. سایر اعضای تیم به ناچار مجبور به پاسخگویی بودند و توضیح می دادند که چرا ایده های او اشتباهند، غیر ممکن هستند، پیش از این مورد بررسی قرار گرفته اند، مکتوب شده اند و یا کسی قبلاً روی آنها کار کرده است. حتی بدتر، چارلی گاهی خود را در سوالات مشتری های پروژه دخیل می کرد و جواب های اشتباه میداد. برنامه نویسان اصلی پروژه دائماً مجبور بودند تا به سرعت پاسخ های او را تصحیح کنند. مدتی طول کشید تا ما متوجه شدیم که این فرد پرشور و هیجان در اصل یک انسان سمی در پروژه ما بود که تلاش جمعی تیم را ضایع می کرد. کمی جلوتر در این فصل درباره نحوه برخورد ما با چارلی صحبت خواهیم کرد.</p>
<h3 id="غرور-و-خودپسندی">غرور و خودپسندی</h3>
<p>شاید &quot;غرور&quot; کلمه صحیحی در این جا نباشد ولی منظور ما توصیف افرادیست که قادر به قبول تصمیم جمعی تیم نباشند، برای نقطه نظرات دیگران احترامی ندارند، و روی ایده های خود به شدت پافشاری می کنند. چنین فردی معمولاً بحث هایی که در گذشته به نتیجه رسیده و مکتوب شده اند را مجدداً باز می کند چرا که او در تصمیم گیری شرکت نکرده بوده است. برای گذشته صحبت ها ارزشی قائل نیست و از تیم میخواهد که بحث ها را فقط به خاطر او تکرار کنند. او معمولاً درباره آینده پروژه ادعاهای بی اساسی دارد و معتقد است که همه چیز به شکست منجر می شود مگر آنکه ایده ها و نظرات او اجرایی شوند.</p>
<p>پروژه Subversion تجربه ای در این راستا نیز دارد. یک مهندس باهوش در تیم یک روز سرزده اعلام کرد که به نظرش تمام طرح اولیه نرم افزار کاملاً اشتباه است. معتقد بود که دقیقاً می داند که کارها چطور باید پیش بروند و اصرار داشت که کل پروژه باید از ابتدا شروع شود. او حتی داوطلب شد که کارهای بازنویسی پروژه را رهبری کند چرا که ادعا داشت که بدون رهبری او، شکست و نابودی پروژه حتمی است.</p>
<p>یک هفته تمام صرف این شد تا بنیانگذاران پروژه سعی کنند که این شخص را در مورد چرایی تصمیم های اولیه پروژه متقاعد کنند. دقت و تمرکز بسیار زیادی از تیم در این راستا از بین رفت. برای همه کاملاً واضح و مبرهن شد که این شخص قرار نیست در مورد ایده هایش مدارایی بکند و حاضر نیست که نظراتش را در قالب وضعیت کنونی پروژه پیاده سازی کند. پیاده سازی کل پروژه که در مرحله بتا بود و کاربرانی در حال استفاده داشت نیز اصولاً امکان پذیر نبود. بالاخره کار به جایی رسید که مجبور شدیم این فرد را به حال خود بگذاریم و روی پیشرفت کار و برنامه های از قبل مشخص شده تمرکز کنیم. اتفاقاً سالها بعد، بخش زیادی از پیش بینی های این شخص درست از آب درآمد ولی به هیچ وجه مانع موفقیت های چشمگیر Subversion (حداقل در دنیای سازمان های بزرگ) نشد.</p>
<p>نکته ماجرا این نیست که چه کسی درست میگوید و چه کسی غلط. بلکه این است که آیا امکان حل یک اختلاف نظر وجود دارد یا خیر و آیا یک بحث ارزش ادامه دادن دارد یا نه. این سوالات را دائماً از خود بپرسید. جایی از داستان بالاخره باید تصمیم بگیرید که جلوی ضرر و زیان را بگیرید و روی ادامه کار تمرکز کنید.</p>
<h3 id="انسان-حق-به-جانب">انسان حق به جانب</h3>
<p>هر وقت با کسی برخورد داشتید که طلبکارانه از شما انجام کاری را درخواست می کند حواستان را خوب جمع کنید. نمی توان به شخصی که انرژی خود را صرف مطالبه از بقیه و شکایت کردن می کند در حالی که خود تمایلی برای کمک به حل مشکل ندارد اعتماد کرد.
گاهی فردی با چنین حس حق به جانبی تبدیل به یک انسان سمی برای تیم شما می شود. وقتی تیم Project Hosting را در گوگل هدایت می کردیم، یکی از مدیران پروژه از ما خواست که یکی از کاربران را به دلیل رفتار زشت و خارج از اخلاقش از استفاده از نرم افزار منع کنیم. یک شبیه ساز بازی کامپیوتری رایگان و Open Source روی بازی مورد علاقه این کاربر خوب عمل نمی کرد. او با ثبت یک گزارش ایراد در پروژه شروع کرد و با بی ادبی تمام خواهان حل مشکلش شد. برنامه نویسان پروژه مودبانه توضیح دادند که چرا شبیه ساز برای بازی او هنوز آماده نبود و چرا حل این مشکل به زودی ممکن نبود. چنین پاسخی برای این کاربر به هیچ وجه قابل قبول نبود. هر روز روش جدید برای آزار و اذیت برنامه نویسان پیدا می کرد. گزارش ایرادهای متعدد و تکراری ثبت می کرد و روی گزارش ایرادهای سایرین یادداشت های بی ادبانه در باب این که این برنامه نویس های &quot;احمق&quot; حاضر نیستند مشکل او را حل کنند، می گذاشت. طرز بیان او روز به روز زشت تر و حتی مستهجن تر می شد تا جایی که برنامه نویسان و سرپرستان پروژه مدام به او تذکر میدادند. علیرغم تمام تلاش های ما برای جلوگیری از این رفتار، او به کار خود ادامه می داد و تلاشی برای تغییر رویکرد نداشت. بنابراین ما نهایتاً مجبور شدیم، به عنوان آخرین راه حل ممکن، او را از استفاده از نرم افزار منع کنیم.</p>
<h3 id="ارتباطات-بچه-گانه-یا-گیج-کننده">ارتباطات بچه گانه یا گیج کننده</h3>
<p>بعضی اوقات افرادی را می بینیم که از اسم اصلی خود برای نام کاربری استفاده نمی کنند و به جای آن اسامی بچه گانه نظیر &quot;SuperCamel&quot;، &quot;jubjub89&quot;، یا &quot;SirHacksalot&quot; را به کار میگیرند. حتی بدتر گاهی از نام های متفاوت در مکانهای مختلف استفاده میکنند. یک نام برای ایمیل، یکی برای نرم افزارهای پیام رسان و شاید نام دیگری برای ارسال کد. در بعضی از شرایط غیر متعارف نیز اشخاصی را می بینیم که از کلمات عجیب مثل lol، عدد به جای حروف، حروف تماماً بزرگ لاتین و یا نشانه گذاری های بیش از حد استفاده میکنند!!!؟؟؟!!!؟!</p>
<h3 id="بدگمانی-و-دشمن-پنداری">بدگمانی و دشمن پنداری</h3>
<p>همان طور که پیشتر در مثال هایی که آورده شد دیدیم، گاهی حس حق به جانبی و خودخواهی افراد باعث میشود که نسبت به پروژه خصومت های شخصی پیدا کنند. به دفعات دیده شده که چنین حسی به مرور تبدیل به خیال پردازی و بدگمانی زیاد منجر به دشمن پنداری پروژه و اعضای تیم برای فرد سمی
می شود. چنین فردی وقتی که بر سر موضوعی با تیم به توافق نمی رسد، به سرعت شروع به خیال پردازی و بافتن نظریه توطئه میشود. گاهی خنده دار است که فرض میکند اعضای تیم به قدری به او اهمیت می دهند که وقت خود را صرف نقشه کشی برای دسیسه و توطئه علیه او میکنند. و اگر محیط تیم شما مبتنی بر اصول ارتباطی باز و شفاف (مطابق آنچه در فصل دوم توضیح دادیم) باشد تمام مکالمات و بحث ها برای دسترسی همه مکتوب شده و نظریه وجود توطئه را خنده دار تر هم میکند. توصیه ما این است که به چنین ادعاهایی اهمیت ندهید و حتی به آنها پاسخی ندهید. وقتی شخص سمی اینقدر نسبت به تیم و پروژه بدبین شده است هر حرفی که شما بزنید اعتماد او به شما کمتر و کمتر می شود. پس چرا به خود زحمت توضیح دادن بدهید؟ بهترین کار این است که روی توسعه نرم افزار و تولید محصول تمرکز کنید.</p>
<h3 id="کمال-گرایی">کمال گرایی</h3>
<p>در نگاه اول انسان های کمال گرا به هیچ وجه خطرناک به نظر نمی آیند. بله گاهی ممکن است رفتارهای به شدت وسواسی از خود نشان دهند ولی عموماً انسانهای متواضع و محترمی هستند که به خوبی به صحبت های شما گوش می دهند. همه چیز مطابق اصول HRT به نظر می آید، پس مشکل چیست؟ مشکل خطر از کار افتادن پیشرفت پروژه است.</p>
<p>به یکی از افرادی که قبلاً با او همکار بوده ایم نگاه کنید. پاتریک مهندس خارق العاده ای بود. طرح های خیلی خوبی ارائه می کرد، کدنویسی با کیفیتی داشت و به راحتی می شده که با او ارتباطات موثری برقرار کرد. ولی متاسفانه وقتی میخواستیم معماری یک نرم افزار را طراحی کنیم ممکن بود که پاتریک تمام ادامه عمر خودش را روی این طراحی بگذارد. هیچ وقت از طرحی که انجام میداد راضی نمیشد و در نتیجه هیچ وقت برای شروع کدنویسی کار آماده نبود. با وجود این که نقطه نظرات منطقی و شواهد دقیقی در طراحی های خود داشت، سایر اعضای تیم به مرور خسته و کلافه شدند. با ادامه این موضوع همه تیم به این نتیجه رسیدند که احتمالاً کار کدنویسی هیچ وقت شروع نخواهد شد. تعدادی از ما شروع به صحبت با یکدیگر کردیم تا برای خروج از این وضعیت تصمیمی بگیریم. پاتریک نیروی بسیار مفیدی در تیم ما بود ولی از سوی دیگر جلوی پیشرفت کار تیم را گرفته بود. هر زمان که میخواستیم کد نویسی را شروع کنیم او محترمانه مشکلات احتمالی ای را مطرح میکرد که ممکن بود در آینده دور به وجود بیایند. بدون آنکه خود متوجه باشد، باعث فلج شدن تیم شده بود. در قسمت بعد درباره این که چطور این مسئله را حل کردیم صحبت خواهیم کرد.</p>
</div>

    </body>
    </html>