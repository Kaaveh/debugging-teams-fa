<!DOCTYPE html>
    <html>
    <head>
        <meta charset="UTF-8">
        <title>سم زدایی</title>
        <style>
</style>
        
        <link rel="stylesheet" href="https://cdn.jsdelivr.net/gh/Microsoft/vscode/extensions/markdown-language-features/media/markdown.css">
<link rel="stylesheet" href="https://cdn.jsdelivr.net/gh/Microsoft/vscode/extensions/markdown-language-features/media/highlight.css">
<style>
            body {
                font-family: -apple-system, BlinkMacSystemFont, 'Segoe WPC', 'Segoe UI', 'Ubuntu', 'Droid Sans', sans-serif;
                font-size: 14px;
                line-height: 1.6;
            }
        </style>
        <style>
.task-list-item { list-style-type: none; } .task-list-item-checkbox { margin-left: -20px; vertical-align: middle; }
</style>
        
        
        
    </head>
    <body class="vscode-light">
        <div dir="rtl">
<h2 id="سم-زدایی">سم زدایی</h2>
<p>ما طرفدار اخراج کردن آدمها از گروه صرفاً به خاطر یک رفتار زشت و اشتباه نیستیم. همانطور که قبلاً اشاره شد، نباید افراد را به دو دسته &quot;ما&quot; آدم خوبها و &quot;آن&quot; بی ادبها تقسیم کنیم. در مثال هایی که آوردیم هدف ما، از میان بردن شخص خطاکار نبود بلکه روی از بین بردن رفتارهای اشتباه تمرکز می کردیم. طوری عمل کنید تا رفتارهای سمی جایی در تیم پیدا نکنند. فقط وقتی کسی بعد از اخطارهای متعدد همچنان کارهای اشتباهش را ادامه میداد می توان به فکر اخراج و بیرون کردن او افتاد.</p>
<p>تلاش و تمرکز شما روی از بین بردن رفتارهای سمی معمولاً مهندسین باهوش تیمتان را (حتی اگر از هوش اجتماعی بالایی برخوردار نباشند)، تبدیل به افراد بسیار کارآمد تری می کند. چند سال پیش عضوی در تیم داشتیم که اگرچه از لحاظ فنی بسیار توانمند بود ولی هر از گاهی با حرفهای نا به جا باعث کدورت خاطر همکارانش میشد. یکی از ما او را کنار کشید و از او پرسید که آیا متوجه است که چطور گاهی کلماتش باعث آزار دیگران میشوند؟ از شنیدن این سوال به شدت تعجب کرد و با وجود آنکه کاملاً درک نمیکرد که چرا طرز صحبت او باعث ناراحتی بعضی از هم تیمی های او میشود، پذیرفت که در انتخاب کلمات و نوع مکالمه تغییراتی اعمال کند تا همکار خوبی در تیم باشد. همه چیز به نحو احسن پیش رفت، در رفتارش تجدید نظر کرد و مسئله ریشه کن شد. پایان هر داستانی تلخ نیست.</p>
<p>تا اینجا خصوصیات یک عضو سمی در تیم را شناختیم. شاید همین الان کسی را در تیم خود بشناسید که با نشان دادن بعضی از الگوهای رفتاری سمی، باعث هدر رفتن انرژی تیمی شما می شود. چطور می توان با این قضیه کنار آمد؟ در این بخش استراتژی هایی را برای برخورد با افراد سمی مرور خواهیم کرد.</p>
<h3 id="انرژی-افراد-کمال-گرا-را-به-سمت-دیگری-هدایت-کنید">انرژی افراد کمال گرا را به سمت دیگری هدایت کنید</h3>
<p>وقتی یک فرد کمال گرا در تیم شما موفق شد که به یک راه حل قابل قبول و منطقی برای یک مشکل دست پیدا کند، مسئولیت مشکل جدیدی را به او بسپارید.</p>
<p>پاتریک در پروژه Subversion را به یاد دارید؟ نهایتاً‌ یک روز صبر ما تمام شد و به او گفتیم که: &quot;بسیار خوب، ما فکر می کنیم همین طرحی که تا الان آماده کردی قابلیت اجرایی شدن را دارد. ما شروع به کدنویسی می کنیم و امیدواریم که تو هم بتونی به ما کمک کنی&quot;. با کمال تعجب دیدیم که پاتریک هیچ مخالفتی نداشت، از حرف ما ناراحت نشد و او هم شروع کرد تا روی کدنویسی پروژه کار کند.</p>
<p>یک ضرب المثل قدیمی اینطور می گوید: &quot;اجازه ندهید که کار بی نقص، دشمن کار خوب باشد&quot;. برای داشتن یک تیم کارایی بالا مبارزه با کمال گرایی به اندازه مبارزه با سایر رفتارهای سمی که شاید واضح تر باشند، اهمیت دارد.</p>
<p>این استراتژی برای انسان های حق به جانبی که به جای کمک کردن و مشارکت در پروژه مدام به کار ایراد میگیرند نیز جوابگوست. خیلی راحت می توان به چنین افرادی اینطور پاسخ داد:‌ &quot;ما از کمک تو برای حل مشکل استقبال می کنیم&quot;. بدین صورت خیلی مودبانه به او میگوییم که یا خودت کار را بهتر کن و مشکل را حل کن یا ساکت باش. این روش به او کمک میکند که همچنان به ایرادگیری خود ادامه داده ولی حداقل این بار به نحوی این کار را انجام دهد که برای ما و پروژه مفید باشد.</p>
<h3 id="جانور-انرژی-را-تغذیه-نکنید">جانور انرژی را تغذیه نکنید</h3>
<p>این جمله، ضرب المثلی است که در مکالمات Usenet متداول بود<sup>۱</sup>. این استراتژی به طور خاص در مواجهه با هیولاهایی (trolls) که از عمد قصد تخریب کار و روحیه تیم شما را دارند می تواند مفید باشد. هر چه بیشتر به آنها پاسخ دهید بیشتر آنها را تغذیه کرده و وقت خود را تلف می کنید. سکوت و بی محلی در مقابل آنها معمولاً راه حل ساده و موثری است. احتمالاً از ته دل خیلی دوست دارید که با یک جمله کوبنده او را سر جایش بنشانید ولی در مقابل این وسوسه مقاومت کنید. وقتی متوجه شود که هیچ کس به او توجهی ندارد از علاقه او به آزار و اذیت شما کم می شود و دست از سر شما بر میدارد. کار آسانی نیست و سکوت در مقابل چنین افرادی معمولاً تلاش زیاد و اراده قدرتمندی میخواهد. قوی باشید!</p>
<p>PHOTO HERE</p>
<h3 id="بیش-از-حد-احساسی-نباشید">بیش از حد احساسی نباشید</h3>
<p>خیلی سخت است که در مقابل کسی که حتی ناخودآگاه رفتارهای سمی از خود بروز میدهد، حالت دفاعی و پرخاشگرایانه نگرفت. افرادی که شما را به دروغ متهم به توطئه می کنند، تصمیمات فنی شما را بی دلیل زیر سوال میبرند، و یا حتی صرفاً با سوالهای بیشماری که جوابشان در دسترس است وقت شما را می گیرند، به راحتی موجب آزردگی خاطر شما میشوند. یادتان باشد که کار شما تولید محصولات خارق العاده است و وظیفه راضی نگه داشتن هر بازدید کننده و توجیه کردن همه را ندارید. هر چه بیشتر درگیر احساسات بشوید وقت بیشتری را برای نوشتن پاسخ های پرشور و آتشین برای کسی که احتمالاً لیاقت توجه شما را ندارد، هدر می دهید. موضوعاتی که برایتان ارزش مبارزه دارند را با دقت انتخاب کنید و خود را درگیر هر نبردی نکنید. آرامش خود را حفظ کنید و ببینید که چه کسی ارزش وقت و توجه شما را دارد و چه کسانی را باید به حال خود رها کنید.</p>
<h3 id="به-دنبال-حقایق-مسلم-باشید">به دنبال حقایق مسلم باشید</h3>
<p>یک نتیجه گیری در ادامه بحث کنترل احساسات این است که همیشه بهترین کار این است که روی حقایق و واقعیت های مسلم تمرکز کنید. به شکایات افراد با دقت گوش کنید. همیشه با این پیشفرض با افراد روبرو شوید که آنها قصد خیر و مثبتی دارند حتی اگر لفظ عصبانی و کلامی بی ادبانه داشته باشند. آیا در صحبت های او نکته خوبی نهفته است؟ آیا می توان از تجربه او چیز جدیدی را یاد گرفت یا ایده نابی را دنبال کرد؟ بیشتر اوقات جواب مثبت است. معمولاً در میان صحبت های نیش دار یک فرد سمی نکات مفیدی پنهان است. همیشه موضوع بحث را محدود به مسائل فنی نگه دارید<sup>۲</sup>.</p>
<p>مثال مورد علاقه ما در این راستا این است که یک روز یک ایمیل خیلی خشن از یکی از رهبران معروف یک پروژه Open Source دریافت کردیم. موضوع ایمیل گزارش، یک ایراد در نرم افزار ما بود ولی نحوه نگارش بیشتر شبیه یک حمله بی رحمانه به هوش و استعداد ما بود. تمام متن پیامش پر بود از تهمت و افترا و مبالغه. به نظر می آمد که هدف صرفاً ایجاد التهاب و ناراحتی برای تیم ما بود تا تلاش برای رفع ایراد کد. یکی از اعضای تیم به ایمیل او پاسخ مختصری داد و چند سوال فنی درباره مشکلی که گزارش شده بود پرسید. فرد گزارش کننده سوالات را جواب داد ولی پاسخ او همچنان در قالب همان لحن عصبانی و پر تنش بود. همکار ما همچنان به کلام سمی بی توجه بود و به سادگی پاسخ داد: &quot;ممنون بابت گزارش این ایراد. متوجه شدیم که چطور می توانیم مشکل را در نسخه بعدی برطرف کنیم&quot;.</p>
<p>به همکارمان به خاطر نحوه پاسخ گویی او به شدت افتخار کردیم. با حفظ آرامش و تمرکز روی حقیقت های فنی مسئله طوری رفتار کرد که هرچه مکالمه جلو رفت شخص مقابل بیشتر شبیه انسان های مجنون و دیوانه به نظر می آمد. در پایان این رهبر معروف دنیای Open Source که ایراد ما را گزارش کرده بود تمام احترام و اعتبار خود را از دست داده بود و کمتر نزد ما می آمد.</p>
<h3 id="هیولاها-را-با-سلاح-مهربانی-شکست-دهید">هیولاها را با سلاح مهربانی شکست دهید</h3>
<p>در ادامه بحث حفظ آرامش و پیگیری حقایق مسلم، گاهی می توان صرفاً با مهربانی بیش از اندازه روبروی انسان های سمی ایستاد. به مکالمه ای که در اتاق گفتگوی اینترنتی پروژه Subversion اتفاق افتاد توجه کنید:</p>
<blockquote>
<p>هَری: این Subversion واقعاً مزخرفه! اعصاب من رو خرد کرده. <br>
ساسمن: اگر کمکی لازم داری، بگو. <br>
هَری: میخوام با cvs فایل های یه نفر رو از روی مخزن کد بردارم. ولی این یارو از یه چیزی به اسم Subversion داره استفاده میکنه. به جای cvs فقط با svn کار میکنه.
<br>
ساسمن: خوب از یه نرم افزار svn استفاده کن تا فایل هاش رو بتونی ببینی.
<br>
هَری: خوب حالا گیرم من رفتم و Subversion رو هم دانلود کردم. بعدش میتونم راحت configure; make; make install; کنم مثل cvs؟ معلومه که نه! البته به نظر من بیشتر تقصیر این یارو هست که داره از Subversion استفاده میکنه تا آدم های پشت Subversion
<br>
ساسمن: صرفاً به این دلیل که
<b>
تو
</b>
بلد نیستی که ;configure/. کنی و بعدش make; make install; به این معنی نیست که Subversion یه ایراد بزرگ داره. مردم هر روز دارن ازش استفاده میکنن.
<br>
هَری: من نگفتم که Subversion کلا باگ داره.
<br>
ساسمن: واقعاً فکر میکنی که ما نسخه های مختلف رو منتشر میکردیم اگه همچین ایراد بزرگی وجود داشت؟!
<br>
هَری: بابا من فقط دارم در مورد این یارو غر میزنم. به نظر میاد که باید expat یا libxml رو نصب کنم. ای خداا...
<br>
ساسمن: اونا معمولاً به صورت پیش فرض روی اکثر سیستم ها وجود دارند.
<br>
ساسمن: این دوست شما از Apache Server استفاده میکنه؟ شاید فقط کافی باشه که فایل Binary رو دانلود کنی.
<br>
هَری: نمی دونم. فقط گفت svn.
<br>
ساسمن: از کدوم نسخه سیستم عامل استفاده می کنی؟
<br>
هَری: FreeBSD
<br>
ساسمن: فقط کافیه وارد Ports Tree بشی و پرت مربوطه را باز کنی
<br>
هَری: شما دارین غر زدن های من رو خراب میکنید. من اومدم اینجا یکم دعوا کنیم خالی بشم… شما بیش از حد دارین کمک می کنید.
<br>
ساسمن: :-)
<br>
هَری: از کی تا حالا آدم وقتی میاد اتاق گفتگو همه مهربون میشن و میخوان کمک کنن؟! مسخره…
<br>
--- هَری از اتاق گفتگو خارج شد.</p>
</blockquote>
<h3 id="گاهی-باید-تسلیم-شد">گاهی باید تسلیم شد</h3>
<p>بعضی اوقات می بینید که هر چقدر تلاش میکنید فایده ای ندارد. باید بیخیال شد و به ادامه راه پرداخت. گاهی حتی بعد از اینکه وقت و انرژی زیادی را در راستای تلاش برای بهبود یک اخلاق سمی هدر داده اید باید قبول کنید که شکست خورده اید.</p>
<p>به داستانمان درباره چارلی بازگردیم. فیلسوف مهربانی که دائماً در حال ارسال ایمیل های گروهی بود. عاقبت ما آمار ایمیل ها را بررسی کردیم و متوجه شدیم که چارلی ظرف مدت دو ماه به رده سوم از لحاظ تعداد ایمیل های ارسالی رسیده بود. نفر اول و دوم هر دو از مشارکت کنندگان هسته اصلی پروژه بودند، که البته ۷۰ درصد از ایمیل های ارسالی آنها نیز صرفاً پاسخ به صحبت های چارلی بود. وقت و انرژی ما به وضوح در حال تلف شدن بود در حالی که چارلی هیچ سوء نیتی هم نداشت. راه حل نهایی ما این بود که به چارلی بصورت خصوصی ایمیل بزنیم و مودبانه از او خواهش کنیم که ایمیل هایش را کاهش دهد. مکالمه ی دشواری بود مخصوصاً که او قادر به درک میزان آسیبی که به تیم میزد نبود. چند هفته گذشت و تغییری در طرز رفتار چارلی دیده نشد. نهایتاً یکی از ما طی یک گفتگوی تلفنی طولانی و سخت او را قانع کرد که کلاً دست از ارسال پیام به تیم بردارد. چارلی با ناراحتی و سردرگمی به درخواست تیم احترام گذاشت و کنار رفت. همه ما کمی از این اتفاق ناراحت بودیم ولی می دانستیم که کار درستی را انجام دادیم چرا که چارلی هیچ وقت متوجه اشتباهش نشد. موقعیت ظریفی بود که با دشواری و با اتکا به اصول HRT با رعایت ادب و احترام حل شد.</p>
<h3 id="روی-اهداف-دراز-مدت-تمرکز-کنید">روی اهداف دراز مدت تمرکز کنید</h3>
<p>مسیر موفقیت یک پروژه پر است از هزاران عامل حواس پرتی. نقطه اشتراک در تمام تجربه های سر و کله زدن با افراد سمی این است که در تمام آنها به راحتی می توان اسیر حواشی شد. وقتی با یک رفتاری که به ظاهر سمی است، مواجه می شوید دو سوال اساسی را باید از خود بپرسید:
حتی اگر دقت و توجه تیم شما در کوتاه مدت درگیر شود، آیا واقعاً فکر می کنید که این رفتار در طولانی مدت به نفع شما خواهد بود؟
آیا فکر میکنید که مسئله به خودی خود حل و فصل می شود؟
اگر جواب شما به هر یک از این دو سوال &quot;نه&quot; باشد، در اسرع وقت باید دست به کار شوید و با رفتار سمی برخورد کنید. ممکن است اینطور به نظر بیاید که شاید این رفتار پر خطر موقت است و تحمل آن در کوتاه مدت ممکن است ارزشش را داشته باشد، ولی معمولاً اینگونه نیست. مثلاً فردی ممکن است از  نظر فنی بسیار قوی باشد ولی همچنان از خود رفتارهای سمی بروز دهد. ممکن است وسوسه شوید تا از رفتار های پر خطر او به خاطر مشارکت های تکنیکی و فنی او در پروژه چشم پوشی کنید. ولی مواظب باشید! یک فرهنگ تیمی قوی بر اساس اصول HRT غیر قابل جایگزین است ولی مهندسین باهوش و توانا قطعاً پیدا می شوند. به نقل از یکی از همکاران قدیمی:</p>
<blockquote>
<p>دوستان زیادی دارم که او را کم و بیش میشناسند. یکی از آنها می گفت که: &quot;فلانی روی یک مرز باریک بین نابغه و بی شعور در حرکته.&quot; مشکل اصلی اینه که این روزها نابغه ها به قدری زیاد هستند که دیگه نمیشه بهشون به چشم یک استعداد نایاب نگاه کرد.
<br>
گِرِگ هادسن</p>
</blockquote>
<p>البته گِرِگ اینجا در مورد نابغه های خاص و نایاب حرف نمی زد. منظور او این بود که امروزه برنامه نویس های شایسته و با استعداد زیادی در دنیا پیدا می شوند. اگر شما برنامه نویس باهوشی دارید که اخلاق و رفتار مناسبی ندارد و فرهنگ بلند مدت تیم شما را تهدید می کند، بهتر است به دنبال شخص دیگری بگردید.</p>
<p>چنین اتفاقی را یک بار در پروژه Subversion تجربه کردیم. تیم قانونی وضع کرده بود که تاکید میکرد هیچ کس اجازه ندارد اسم خود را درون فایل های کد قرار دهد (همان قانونی که در فصل دوم درباره اش صحبت کردیم.): معتقدیم که این کار باعث ایجاد قلمروهای شخصی غیر قابل مدیریت میشود. اعضای تیم جرات نمی کنند که به کدی که نام شخص دیگری را دارد دست بزنند و اصولاً ثابت اتوبوسی تیم را پایین می آورد. در عوض با کمک سیستم کنترل نسخه های کد به مشارکت کنندگان پروژه اعتباردهی مناسب میدهیم و اسامی تمام اعضای تیم را در یک فایل مشخص لیست میکنیم.</p>
<p>یک روز یک برنامه نویس باهوش وارد پروژه شد و داوطلب شد تا یک قابلیت به نسبت بزرگ و بسیار مورد نیاز را به کد اضافه کند. او کدش را برای بازبینی اعضای پروژه فرستاد. مهمترین درخواست ما این بود که او صرفاً نامش را از ابتدای فایل بردارد و ما نام او را به لیست اعضای پروژه (مانند سایرین) اضافه خواهیم کرد. او قبول نکرد و بحث ما با او نیز به جایی نرسید. نهایتاً مجبور شدیم که کد او را رد کنیم. او و قابلیت جدید پروژه هر دو از تیم کنار رفتند. البته که همه ما ناراحت شدیم ولی به هیچ وجه نمی خواستیم که قوانین خودمان را نقض و فرهنگ تیم را فقط به خاطر به دست آوردن سریعتر یک قابلیت، ضعیف کنیم. چند ماه بعد شخص دیگری این قابلیت را به پروژه ما بالاخره اضافه کرد.</p>
<p>دقیق میگوییم: نفع و سود کوتاه مدت ارزش لطمه زدن به فرهنگی تیمی را ندارند. مخصوصاً اگر موضوع یک برنامه نویس باهوش باشد که به اصول HRT توجه نمیکند.</p>
<hr>
<p><sup>۱</sup>
البته اصل این ضرب المثل احتمالاً به فیلم پیشتازان فضا (Star Trek) بر میگردد که در آن احساسات منفی باعث تغذیه جانور انرژی می شدند. با این دستور که احساسات منفی کنار گذاشته شوند تا این جانور گرسنه بماند آنها موفق شدند که او را از قلمرو خود خارج کنند.</p>
<p><sup>۲</sup>
در رابطه با این موضوع کتاب The Retrospective Prime از Norman Kerth را مطالعه کنید.</p>
</div>

    </body>
    </html>